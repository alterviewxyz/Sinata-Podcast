---
number: '۰'
title: 'می‌اندیشم، پس هستم'
description: 'حتی یک درصد فکر نمی کردم یک روز پادکست بسازم! چیزی که ترسناکه اینه که چه چیزهای دیگه ای هست که الان یک درصد احتمال نمیدم توی زندگی انجامش بدم اما در آینده قراره انجام شون بدم.'
date: '2019-06-01T00:30:00.121Z'
template: 'post'
draft: false
slug: '/episodes/0'
category: 'Episodes'
season:
  - 'فصل ۱'
tags:
  - 'سینا شفیع‌زاده'
  - 'کلینیک مغز و شناخت'
mp3: 'https://anchor.fm/s/af66c88/podcast/play/3431600/https%3A%2F%2Fd3ctxlq1ktw2nl.cloudfront.net%2Fproduction%2F2019-5-1%2F16263824-44100-2-86d7d377643b8.mp3'
castbox_embed: 'https://castbox.fm/app/castbox/player/id2148037/id160129180'
castbox: 'https://castbox.fm/episode/%D9%82%D8%B3%D9%85%D8%AA-%D8%B5%D9%81%D8%B1%3A-%D9%85%DB%8C%E2%80%8C%D8%A7%D9%86%D8%AF%DB%8C%D8%B4%D9%85%D8%8C-%D9%BE%D8%B3-%D9%87%D8%B3%D8%AA%D9%85-id2148037-id160129180'
google_podcast: 'https://podcasts.google.com/?feed=aHR0cHM6Ly9hbmNob3IuZm0vcy9hZjY2Yzg4L3BvZGNhc3QvcnNz&episode=Y2I0ZDc2NDgtYzJmMS0xZTdkLWNkZGItZjYyOGMzNjU2ZDlh'
spotify: 'https://open.spotify.com/episode/078LJB7uCZdbYSUU8lDQN8'
youtube: 'https://www.youtube.com/embed/ugrlk8Cz2dM'
anchor: '/ep-e477ng/a-ager6g'
cover: '00'
---

در این اپیزود قصد دارم کمی بیشتر دربارۀ خودم صحبت کنم تا شما بدانید چه کسی این پادکست را درست می‌کند و سیناتا از کجا آمده.

من سینا هستم، متولد ۹تیر۱۳۷۰. در محلۀ درکۀ تهران، در خانواده‌ای چهارنفره، به همراه برادرکوچک‌ترم بزرگ شدم. یادم می‌آید در دوران دبیرستان خیلی به رشته‌های علوم‌انسانی علاقه داشتم؛ اما به دلیل فشارهای اجتماعی‌ و ترس از اینکه قضاوت بشوم و به من بگویند: «آدم خنگی هستی»، تصمیم گرفتم رشتۀ ریاضی و فیزیک را انتخاب کنم. البته خانواده‌ام خیلی اصرار کردند دنبال علاقۀ شخصی‌ام بروم، ولی واقعیت این است که شجاعتش را نداشتم و تصمیم گرفتم همان ریاضی و فیزیک را بخوانم.

سال ۸۸ بود که به‌عنوان دانشجوی مهندسی مکانیک وارد دانشگاه آزاد، واحد تهران مرکز شدم و ترم دوم بود که فهمیدم چه کلاهی سرم رفته.
درواقع اشتباه کرده بودم که این شجاعت را به خرج نداده بودم تا در دوران دبیرستان دنبال علاقه‌ام بروم. البته اینکه متوجه شده بودم اشتباه کردم باعث نشد رشته‌ام را در مقطع کارشناسی رها کنم و به دنبال علاقه‌ام بروم. خودم را این‌طور توجیه می‌کردم: «اشکالی ندارد، در ارشد می‌توانی رشتۀ مورد علاقه‌ات را بخوانی» و با این توجیه، ادامه می‌دادم. تند و تند واحدهای مهندسی را پاس می‌کردم و در کنار پاس‌کردن واحدهای مهندسی، فیزیک تدریس می‌کردم تا درآمدی هم داشته باشم. به‌عنوان دانشجو و در کنار تحصیل و کار پاره‌وقت تدریس فیزیک، به کوهنوردی علاقه‌ داشتم.

آن زمان کوهنوردی را به‌صورت حرفه‌ای انجام می‌دادم. البته اوایل خیلی حرفه‌ای نبود. شوخی‌شوخی شروع شد، ولی کم‌کم خیلی حرفه‌ای شد. تا حدی که وارد باشگاه کوهنوردی همت شمیران شدم. نزدیک به ۲۰ دورۀ مقدماتی و پیشرفته را با فدراسیون کوهنوردی گذراندم و صعود به خیلی از قله‌های ایران، مثل دماوند، سبلان، علم‌کوه، هزار، شیرکوه، الوند و... را تجربه کردم. درنهایت در سال ۹۲ بود که در یکی از برنامه‌های کوهنوردی، طی حادثه‌ای در قلۀ دوشاخ، سنگی به اندازۀ یک یخچال از زیر پای یکی از دوستانم رها شد و با من برخورد کرد. با این برخورد شانۀ راستم شکست، دنده‌ام شکست، پردۀ ریه‌ام پاره شد، زانوی راستم شکست، رباط صلیبی زانوی راستم پاره شد و مچ پای چپم شکست. تقریباً می‌توانم بگویم فقط دست چپم سالم بود. تا چهار‌ماه‌و‌نیم بعد از آن حادثه روی تخت بیمارستان بودم و تقریباً دوران حرفه‌ای کوهنوردی من بعد از آن حادثه تمام شد و دیگر تا امروز فرصت نشد دوباره کوهنوردی کنم. به‌خاطر آن دوران اضافه‌وزن زیادی هم پیدا کردم.

اما با همۀ این اتفاق‌ها کوهنوردی برای من خیلی الهام‌بخش بود. همیشه به‌عنوان یک سبک زندگی به آن نگاه می‌کردم و درس‌های بسیاری از آن گرفتم. هنوز هم در زندگی روزمره‌ام اثر درس‌هایی که در آن سال‌ها و در آن برنامه‌های سخت گرفتم، حس می‌کنم.

ترم‌های آخر دوران کارشناسی بود که یک شب در گوگل، دربارۀ رشته‌های علوم‌انسانی که علاقۀ قبلی‌ام بود کنجکاوی می‌کردم تا ببینم اگر خواستم ادامۀ تحصیل بدهم، چه مسیری را در پیش بگیرم و چه رشته‌ای را بخوانم. طبیعتاً چون به روانشناسی علاقه داشتم، گرایش‌های مختلف روانشناسی را جستجو می‌کردم. در همین حین، چشمم افتاد به گرایش «روانشناسی شناختی»، زیرمجموعۀ «علوم شناختی». خیلی کنجکاو شدم که اصلاً این علوم شناختی چه هست. همان لحظه در گوگل جستجو کردم و ویکی‌پدیا را باز کردم و دیدم خیلی خیلی کلی و ساده نوشته: «علوم شناختی یعنی مطالعۀ علمی ذهن و مغز و...». خوب این عنوان به اندازۀ کافی می‌توانست برای من هیجان‌انگیز و ترغیب‌کننده باشد تا بگردم و ببینم واقعاً چیست. بیشتر جستجو کردم و عنوان‌های این رشته را درآوردم و درس‌هایی که باید در آن خوانده بشود، پیدا کردم. ماجرا هر لحظه برای من هیجان‌انگیزتر می‌شد. درنهایت بعد از مطالعۀ سرفصل‌ها و موضوع این رشته، تصمیم گرفتم همان شب در کنکور این رشته ثبت نام کنم. می‌توانم بگویم آن شب نقطۀ عطف بزرگی در زندگی من بود.

فکر می‌کنم خوب باشد کمی هم دربارۀ خود علوم شناختی صحبت بکنیم. اینکه اصلاً چه هست. علوم شناختی نقطۀ تلاقی رشته‌های روانشناسی، علوم اعصاب، هوش مصنوعی، فلسفۀ ذهن، زبان‌شناسی و انسان‌شناسی است. زمانی که شما علوم شناختی می‌خوانید، باید همۀ این درس‌ها را بگذرانید. به‌عنوان یک علم بین‌رشته‌ای یاد می‌گیرید که به هر مسئله‌ای از زاویه‌ها و با روش‌‌های مختلف نگاه کنید. شاید بزرگ‌ترین ویژگی‌ای که دانشجوهای علوم شناختی به دست می‌آورند، توانایی نگاه‌کردن همه‌جانبه به یک مسئله باشد. اینکه بتوانند با سؤالات فلسفی شروع بکنند، به چیستی آن مسئله پی ببرند، با آزمون‌ها و پژوهش‌های رفتاری، با کمک روانشناسی آن را آزمایش بکنند، با استفاده از تکنیک‌هایی که در علوم اعصاب وجود دارد، آن‌ها را در مغز جایابی بکنند و اثر آن را روی سیستم عصبی انسان شناسایی بکنند و درنهایت با استفاده از هوش مصنوعی بتوانند به این فکر کنند که چطور می‌شود از این برای مدل‌سازی آن در کامپیوترها استفاده کرد.

دلم می‌خواهد دربارۀ بین‌رشته‌ای‌بودن بیشتر صحبت کنیم.سایت دیتاکمپ تعریفی دربارۀ دانشمندان داده ارائه می‌دهد: **«دانشمندانِ داده، افراد بین‌رشته‌ای هستند»**. به نظر من تعریفی که دربارۀ آن‌ها ارائه می‌کند خیلی راهگشاست و می‌تواند دید بسیار خوبی دربارۀ بین‌رشته‌ای‌بودن به ما بدهد. می‌گوید: **«دانشمندان داده بهترین برنامه‌نویس‌های دنیا نیستند، بلکه از هر برنامه‌نویسی بیشتر آمار می‌دانند و بهترین آماردان‌های دنیا نیستند، بلکه از همۀ آماردان‌ها بیشتر برنامه‌نویسی می‌دانند.»** اگر بخواهیم این تعریف را برای توضیح علوم شناختی مدل قرار دهیم، این‌طور نتیجه می‌گیریم: **«زمانی که شما علوم شناختی یاد می‌گیرید، بهترین روانشناس نیستید یا بهترین متخصص علوم اعصاب نیستید، بلکه قرار است از تمام کسانی که روانشناسی خوانده‌اند بیشتر علوم اعصاب، هوش مصنوعی، فلسفه و زبان‌شناسی بدانید و از تمام کسانی که علوم اعصاب می‌دانند بیشتر روانشناسی، هوش مصنوعی، زبان‌شناسی و فلسفۀ ذهن بدانید»** و با همین جایگشت در هرکدام از رشته‌ها که قرار می‌گیرید، بیشتر از متخصصان آن رشته، بقیۀ رشته‌ها را بدانید.

سال ۹۳ بود که دوران کارشناسی‌ام تمام شد و بلافاصله به سربازی رفتم. هم‌زمان با دورۀ سربازی، برای کنکور علوم شناختی مطالعه می‌کردم. درنهایت موفق شدم به‌عنوان آخرین دانشجوی قبولی سال ۹۴ وارد پژوهشکدۀ علوم شناختی تهران شوم. این موضوع برای من حس افتخار بسیاری داشت؛ چون روزی که درس‌خواندن برای کنکور علوم شناختی را شروع کردم، یکی از درس‌ها علوم اعصاب بود و من حتی فرق سلول و مولکول را نمی‌دانستم. موقعی که رفتم پیش همسرم عطیه و گفتم: «تو را به خدا بیا برای من توضیح بده فرق سلول با مولکول چه هست!» عطیه گفت: «شوخی می‌کنی سینا؟» گفتم: «نه به خدا، شوخی نمی‌کنم. من واقعاً نمی‌دانم» و البته فکر می‌کرد من همچنان دارم شوخی می‌کنم. تا اینکه شروع کرد به یاددادن سرفصل‌ها و رفت عقب و عقب و عقب‌تر، تا رسیدیم به اول دبیرستان. یعنی از روی کتاب زیست‌شناسی اول دبیرستان شروع به درس‌دادن کرد تا آمدیم جلو و رسیدیم به کتاب‌های دانشگاهی و درنهایت، بالاترین درصد من در کنکور، علوم اعصاب شد. دیگر حتی برای من مهم نبود که این رشته را بخوانم یا نه. همین که بالاترین درصدم علوم اعصاب شده بود به اندازۀ کافی احساس موفقیت به من دست داده بود.

هم‌زمان که رشتۀ علوم شناختی را در پژوهشکده می‌خواندیم و کیف می‌کردیم، شوهرخاله‌ام، ابراهیم، پیشنهادی تأثیرگذار به من داد. البته ابراهیم که می‌گویم شوهرخاله‌ام، یک آدم چاق کچل، البته ابراهیم کچل هست، ولی منظورم این است که خیلی در ذهنتان آدم مثلاً بزرگی از نظر سنی در نظر نگیرید. ابراهیم متولد ۶۵ است، پنج سال از من بزرگ‌تر. اختلاف سنی چندانی نداریم. ابراهیم به من یک پیشنهاد کاری داد. گفت: «می‌خواهیم در حوزۀ تکنولوژی کارآفرینی کنیم. می‌خواهیم یک استارتاپ بزنیم.» گفتم: «چه می‌خواهید بزنید؟» گفت: «استارتاپ.» گفتم: «خب؟» گفت: «خب تو هم هستی؟» گفتم: «نه، خب معلوم است که نیستم». اصلاً نمی‌دانستم استارتاپ چیست. تا آن لحظه در حوزۀ تکنولوژی کار نکرده بودم. گفت: «نترس اشکالی ندارد. کاری به تو ندارند این استارتاپ‌ها. برای اینکه آشنا بشوی برو به استارتاپ ویکند.» گفتم: «خب حالا مشکل شد دو تا؛ نمی‌دانستم استارتاپ چیست، حالا استارتاپ ویکند هم اضافه شد.» باز هم گفت: «اشکالی ندارد». لینکی برای من فرستاد که مرتبط با استارتاپ ویکند علوم اعصاب دانشگاه علوم پزشکی ایران بود. گفت: «برو اینجا شرکت کن، ۷۲ ساعت است. اتفاق خاصی هم نمی‌افتد. فقط ذهنیت می‌گیری.» درواقع همین جا بود که با شرکت در این استارتاپ ویکند به اکوسیستم استارتاپی ایران آلوده شدم. برای اولین‌بار با تفکر استارتاپی و نگاهی که به کارآفرینی داشتند آشنا شدم و از همان لحظۀ اول خیلی برایم جذاب بود. هر قدمی که می‌رفتیم جلوتر، برای من جذاب‌تر می‌شد و درنهایت به ابراهیم گفتم: «آقا ما هم هستیم.»

تصمیم گرفتم به تیم استارتاپی ابراهیم اضافه بشوم و متوجه شدم که احسان به‌عنوان شریک سوم و هم‌بنیان‌گذار آنجا حضور دارد. گفتم: «احسان کی هست؟» گفت: «یکی از بچه‌هایی که کار فنی می‌کند» و من در ذهنم یک جوان جویای نام آمد تا اینکه با احسان مواجه شدم و دیدم که احسان جای برادر بزرگ‌تر من و ده سال از من بزرگ‌تر است. خیلی با تصویر اولیه‌ای که در ذهنم ساخته شده بود متفاوت بود و فکر می‌کنم از همان لحظات اول هم خیلی خوب توانستیم با همدیگر ارتباط بگیریم و تیممان جور شد: ابراهیم که قرار بود به‌عنوان مدیرعامل، دانش تخصصی حوزه را داشته باشد. احسان که مسئولیت فنی کار را به عهده داشت و خب طبیعتاً من هم مسئولیت بازاریابی این محصول را به عهده داشتم. استارتاپ نظربازار در چرخۀ سوم شتاب‌دهندۀ آواتک وارد شد و ما به‌صورت رسمی همکاری خودمان را به‌عنوان سه هم‌بنیان‌گذار در نظربازار، از آذرماه سال ۹۴ شروع کردیم.

موضوع ورود به شتاب‌دهندۀ آواتک در قالب استارتاپ نظربازار را در اینجا یک مقدار نگه می‌دارم و برمی‌گردم به چند سال قبل، آن زمان که کوهنوردی را شروع کردم. به‌واسطۀ کوهنوردی، این افتخار را داشتم که با عطیه آشنا بشوم. عطیه دانشجوی زیست‌شناسی دانشگاه تهران بود و تازه وارد گروه کوهنوردی شده بود. به‌واسطۀ برنامه‌های مشترکی که رفتیم، با همدیگر آشنا شدیم. این دوستی ادامه داشت تا اینکه قبل از دورۀ شتاب‌دهی، در مهر ۹۴ به خواستگاری او رفتم و گفتیم که آقا ما هستیم. پدرخانمم یک شرط داشت؛ یعنی فکر کنم تنها شرط او این بود که کار و بیمه داشته باشم. به‌خاطر این قضیه یک ماه قبل از خاستگاری رفته بودم جایی سر کار و به من گفته بودند: «انگیزه‌ات از آمدن به اینجا برای کارکردن چی هست؟» من هم گفتم: «می‌خواهم بروم خواستگاری، باید برایم بیمه رد بشود.» آن‌ها هم فکر کردند شوخی می‌کنم. به‌هر‌حال کارفرمایی داشتند که خیلی انگیزه داشت که بعد از ورودم، من را ترغیب کند همان جا بمانم. خلاصه ما رفتیم خواستگاری. پرسیدند: «کارتان چی هست؟» گفتم: «در یک شرکتی کار می‌کنم و بیمه هم دارم.» فردای خواستگاری رفتم و استعفا دادم؛ یعنی ۲۸ روز آنجا به‌عنوان کارمند کار کردم و بعد استعفا دادم و بیرون آمدم.

بعد رفتم دورۀ شتاب‌دهی و بعد از آن هر موقع از من پرسیدند کارم چیست، گفتم که استارتاپ داریم. حالا دیگر کسی به اینکه اسم این استارتاپ کمی خارجی بود، کاری نداشت؛ ولی این را که پول نداشت، فقط خودمان می‌دانستیم.

دوران شتاب‌دهی، دوران بسیار طلایی‌ای بود. ما به‌عنوان استارتاپ موفق شده بودیم تا قبل از مرحلۀ جذب سرمایه، صدهزار دلارِ آن زمان، سرویس خود را بفروشیم و بخش عمدۀ این فروش مربوط به مشتریان خارجی بود. خیلی دوران جذابی بود. کلی چیز یاد گرفتیم. در آن شش ماه شاید خود من به اندازۀ سه سال تجربه کسب کردم و موضوعات مختلفی را یاد گرفتم. اتفاقات بامزه هم افتاد. مثلاً دو روز قبل از ارائۀ نهایی‌مان به سرمایه‌گذارها عروسی من بود. شتاب‌دهی فقط به استارتاپ شتاب نداد، بلکه زندگی شخصی من هم داشت به‌تدریج شتاب می‌گرفت. خلاصه همه‌چیز با هم بود. من در مراسم عروسی بودم و پس‌فردای عروسی داشتیم به سرمایه‌گذارها ارائه می‌دادیم که تو را به خدا بیایید روی کار ما سرمایه‌گذاری کنید. ما خیلی روی این استارتاپ حساب کردیم و رفتیم جلو.

خلاصه بعد از سه سال به دلایل مختلف تصمیم گرفتیم که نظربازار فعالیت خود را در ایران متوقف کند. ابراهیم و احسان تصمیم گرفتند استارتاپ جدیدی را راه‌اندازی کنند. البته این بار داخل ایران نبود. واقعیت این بود که من بلافاصله توان فکری و ذهنی شروع و همراهی استارتاپ جدیدی را نداشتم. تصمیم گرفتم مقداری از بچه‌ها فاصله بگیرم و این فاصله‌گرفتن از تیم و مشارکت‌نکردن در استارتاپ جدید، زمان من را کمی آزادتر کرد و فرصتی شد که از پایان‌نامۀ کارشناسی‌ارشدم دفاع بکنم و بعد از آن به این فکر کنم که حالا دوست دارم چه کار بکنم. کمی آرام‌تر شده بودم، وقتم بازتر شده بود و با فشار کمتر می‌توانستم به این قضیه فکر کنم.

با‌توجه‌به علاقه و تجربۀ من در حوزۀ داده، خیلی وقت‌ها که بیکار می‌شدم، داده‌های مختلف را برای خودم جمع‌آوری و تحلیل می‌کردم، اما هیچ جا منتشر نمی‌کردم. برادرم، نیما، خیلی به من فشار می‌آورد که این‌ها را به یک بلاگ وستی تبدیل کنم یا جایی منتشر کنم تا بقیه هم بدانند؛ اما اصلاً دستم به نوشتن نمی‌رفت. خیلی برایم کار سختی بود.

تا اینکه یک شب با دوستان دور هم بودیم و من داشتم همین موضوع را می‌گفتم که چقدر این کار نوشتن برایم سخت و مشکل است. در آن جمع، [مهراد](https://jourlog.xyz) هم حضور داشت. مهراد دوست و همکار سابق من در نظربازار بود که کار برنامه‌نویسی می‌کرد. او در بحث ساخت پادکست تجربۀ خوبی داشت. پادکست جیگسا را مهراد درست کرده بود، ارتباطات و شناخت خوبی در حوزۀ پادکست فارسی داشت. او اولین بار این موضوع را مطرح کرد که چرا پادکست درست نمی‌کنم. به او گفتم که تا حالا به ذهنم نرسیده بود. اصلاً به آن فکر نکرده بودم. همان جا بود که اولین جرقه زده شد و من چالش پیشنهادی مهراد را پذیرفتم. همان شب مهراد به من گفت: «بیا تنظیم کنیم که قرار بعدی‌ ما کی باشد؟» من هم قبول کردم. کلاً در یک عمل انجام‌شده قرار گرفته بودم. گفت: «خب من دارم تنظیم می‌کنم، قرار پادکستِ چی؟» باید یک اسم می‌گفتم. در همان لحظه به این فکر کردم: «خب، سینایی که کار دیتا هم می‌کند، سیناتا.» بعد دیگر همین اسم ماند و تصمیم گرفتیم که درواقع اسم پادکست فعلاً همین سیناتا باشد.

بعد از اینکه قضیه جدی‌تر شد، به این فکر کردم که اوکی، من می‌خواهم با این پادکست چه کار بکنم؟ اصلاً قرار است در آن چه چیزی را روایت بکنم. پس یک برگه برداشتم و تمام علایق زندگی‌ام را در آن نوشتم. یک چیزی در دل همه‌شان وجود داشت؛ اینکه من از فکرکردن لذت می‌برم. درواقع از فکرکردن دربارۀ هرچیزی لذت می‌برم. از روی کتاب زیست‌شناسی اول دبیرستان برای کنکور علوم شناختی برای کنکور علوم شناختی هر چیزی لذت می بردم. دیدم شاید خیلی خوب باشد همین چیزی را که از آن لذت می‌برم، به‌عنوان یک مأموریت برای این پادکست انتخاب کنم و تلاش کنم آدم‌ها هم از فکرکردن لذت ببرند. شاید شما هم مثل من سال‌ها با خودتان فکر کرده باشید: «من برای چه کاری ساخته شده‌ام»، «استعداد من در چه زمینه‌ای است؟» «چه کاری هست که باید انتخاب کنم و همۀ انرژی‌ام را روی آن بگذارم تا آدم موفقی بشوم؟» و... .

امروز معتقدم که این سؤال‌ها، سؤال‌های انحرافی هستند. این سؤال‌ها فقط استرس ما را زیاد می‌کنند و جواب مشخصی برای آن‌ها وجود ندارد. چرا؟ چون ما دائماً در حال تغییر هستیم. نیازهایمان دائماً تغییر می‌کند. خود شما که الان این پادکست را گوش دادید، دیگر آن آدم قبل از شنیدن پادکست نیستید. پس بهتر است به‌جای اینکه با این سؤال‌ها خودمان را آزار بدهیم و مرتباً استرس خودمان را بیشتر کنیم، صورت سؤال را عوض کنیم. به‌جای اینکه از خودمان بپرسیم: «چه کاری بهتر است تا من انجام بدهم؟» این سؤال را بپرسیم: «انجام چه کاری همین الان حال من را خوب می‌کند؟» باید این سؤال را در بازه‌های مختلف از خودمان بپرسیم و تکرار کنیم، به خودمان احترام بگذاریم و خودخواهانه به دنبال این باشیم که چه چیزی حالمان را خوب می‌کند.

مثلاً در حال حاضر ساخت این پادکست حال من را خوب می‌کند. شما هم به این سؤال فکر کنید که چه چیزی الان حالتان را خوب می‌کند؟
