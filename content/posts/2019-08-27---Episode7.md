---
number: '۷'
title: 'کره‌خر گوساله'
description: 'مردی ۵۳ ساله در استان فارس،  وارد مزرعه اش میشه و میبینه یه الاغ  بخشی از کاهوهای زمین رو خورده …  خیلی عصبانی میشه و برای تخلیه خشمش… یک پیت بنزین میاره  و الاغ رو زنده زنده می‌سوزونه!'
date: '2019-08-27T00:30:00.121Z'
template: 'post'
draft: false
slug: '/episodes/7/'
category: 'Episodes'
season:
  - 'فصل ۱'
tags:
mp3: 'https://anchor.fm/s/af66c88/podcast/play/4334472/https%3A%2F%2Fd3ctxlq1ktw2nl.cloudfront.net%2Fproduction%2F2019-7-23%2F21568120-48000-1-c32b6ed850f22.mp3'
castbox_embed: 'https://castbox.fm/app/castbox/player/id2148037/id179299381'
castbox: 'https://castbox.fm/episode/%D9%82%D8%B3%D9%85%D8%AA-%D9%87%D9%81%D8%AA%3A-%DA%A9%D8%B1%D9%87%E2%80%8C%D8%AE%D8%B1-%DA%AF%D9%88%D8%B3%D8%A7%D9%84%D9%87-id2148037-id179299381'
google_podcast: 'https://podcasts.google.com/?feed=aHR0cHM6Ly9hbmNob3IuZm0vcy9hZjY2Yzg4L3BvZGNhc3QvcnNz&episode=ZGE2MmYxYzQtYjlmNS1kZDdmLWRiODQtMzA1YjBiM2FiMWRh'
anchor: '/ep-e52pe8/a-algn5o'
spotify: 'https://open.spotify.com/episode/7rTuBU7OdrPDDVcJYpk3U8'
cover: '07'
---

این قسمت از سیناتا با الهام و استفاده از کتاب آزادی حیوانات ساخته شده. در پایان این قسمت دربارۀ جزئیات بیشتر این کتاب صحبت خواهیم کرد.

شروع داستان:

اول:

مهر ۱۳۸۸، مزرعۀ کاهو در استان فارس. مرد ۵۳ساله‌ای وارد مزرعه‌اش می‌شود و می‌بیند یک الاغ که ظاهراً صاحبی نداشته، بخشی از کاهوهای زمین را خورده و به بخشی از زمین خسارت زده. مرد مزرعه‌دار وقتی با این صحنه مواجه می‌شود، خیلی عصبانی می‌شود و برای تخلیۀ خشم خود، یک پیت بنزین می‌آورد و روی الاغ می‌ریزد. چند لحظه بعد صدای دردناک و دلخراش الاغ که زنده‌زنده می‌سوخته به آسمان بلند می‌شود و درنهایت الاغ بیچاره جزقاله می‌شود و می‌میرد!

دادگاه استان فارس به‌خاطر این اتفاق ابتدا مرد مزرعه‌دار را فقط به ۵۰ ضربه شلاق محکوم می‌کند؛ اما بعد از صدور حکم متوجه می‌شوند این فرد سابقۀ کیفری ندارد و به همین دلیل حکم را تقلیل می‌دهند و قرار می‌شود او در ازای کاری که انجام داده، بیست حدیث از معصومین با مضمون مهربانی با حیوانات یاد بگیرد، یک الاغ بدون صاحب را برای سه ماه نگهداری کند و تا یک سال در زمین خود کاهو نکارد!

شاید الان خنده‌تان گرفته باشد یا برعکس، کلی عصبانی شده باشید. در هر صورت خود من وقتی بار اول این داستان را خواندم، بیشتر از هر حسی در شوک بودم. البته تیتر خبرگزاری مهر که برای توصیف حکم این دادگاه از صفت «جالب» استفاده کرده بود، بیشتر از هر چیزی من را خشمگین کرد. تیتر دقیق خبرگزاری این بود: «حکم جالب دادگاه استان فارس برای مردی که الاغ کشت.» در کنار این شوک و خشم، مدام به این فکر می‌کردم که واقعاً چه چیزی یک آدم را به جایی می‌رساند که چنین اقدامی کند. شاید اگر قوانین سفت‌و‌سختی دربارۀ حیوانات وجود داشت، خیلی کمتر شاهد چنین اتفاق‌هایی، با این سطح از خشونت بودیم. یا حداقل ‌چنین تخفیف‌های زیادی را کمتر می‌دیدیم. ما در ایران مطلقاً چیزی با عنوان «حقوق حیوانات» نداریم و در مواردی هم که قانون به نفع حیوانات اشاره‌ای کرده، درواقع حیوان به‌مثابۀ ملک و سرمایۀ یک انسان در نظر گرفته شده؛ یعنی اگر گفته می‌شود: «خسارت کشته‌شدن یک حیوان باید جبران بشود، الزاماً نه به‌خاطر آن حیوان، بلکه به‌ این خاطر که آن حیوان صاحبی داشته و متضرر شده.» حتی قانون مجازات اسلامی در مواد ۳۵۷ و ۳۶۲ اشاره می‌کند: «اگر فردی به‌خاطر سهل‌انگاری به حیوانی آسیب بزند، باید خسارت را جبران کند.» اما چون برایش مجازات مشخصی تعیین نمی‌کند، راه را برای نقض حقوق حیوانات باز می‌گذارد. البته جای خوشحالی است که مواد ۶۷۹، ۶۸۰ و ۶۸۸ دربارۀ شکار حیوانات و جانوران وحشی حفاظت‌شده، به نحو مشخص حکم و جریمه مشخص کرده؛ اما با وجود این مواد، باز هم به حقوق حیوانات دامداری‌ها مثل گوسفند، گاو و انواع پرندگان اشاره‌ای نشده. یا مثلاً دربارۀ سگ و گربه که به نوعی ارتباط مستقیم با انسان دارند هم چیزی به چشم نمی‌خورد.

شاید این داستانی که تعریف کردم خیلی ستمگرانه به نظر بیاید یا فکر کنیم چقدر آدم‌های بد و بی‌رحمی در دنیا پیدا می‌شوند. اما بیایید به این فکر کنیم که غیر از سوزاندن حیوانات زنده، چه مصادیق دیگری برای رعایت‌نکردن حقوق حیوانات وجود دارد که خیلی از ما درگیر آن هستیم. یا چه حقوقی از حیوانات را دولت‌ها پیوسته و به‌صورت سازمان‌یافته ضایع می‌کنند؟

دو:

براساس گزارش PFMA در سال ۲۰۱۹، فقط ۱۶.۵میلیون سگ و گربۀ خانگی در دنیا وجود دارد. حالا شاید خیلی‌ها باور داشته باشند نگهداری حیوانات خانگی و محصور‌کردن یا عقیم‌کردن آن‌ها، مصداق رعایت‌نکردن حقوق حیوانات نیست؛ اما می‌توانم بگویم تقریباً تمام رویکردهای دفاع از حقوق حیوانات، با نگهداری حیوانات در خانه مخالف هستند و آن را مصداق رعایت‌نکردن حقوق حیوانات می‌دانند.

نگهداری حیوانات خانگی و حقی که از آن‌ها ضایع می‌شود، فقط توسط آدم‌های سنگدل و ظالم انجام نمی‌شود، بلکه توسط مردم عادی که برای سرگرم‌کردن خودشان، یا پرکردن خلأهای عاطفی‌شان، یا به بهانۀ رشد شناختی کودکشان این حیوانات را اسیر کردند اتفاق می‌افتد.

این داستان فقط به مردم عادی هم ختم نمی‌شود، حتی ریشه‌های این تضییع حقوق حیوانات، به دولت‌های مختلف هم کشیده شده است. برای مثال، سگ‌کشی‌های سازمان‌یافته‌شدۀ شهرداری‌ها که فقط در یک نمونۀ آن، شهردار رفسنجان در سال ۹۵ به خبرگزاری ایسنا گفت که طی ۱۵ ماه، ۸هزار سگ را معدوم کردند. یا در همان سال، روزنامۀ خراسان از معدوم‌شدن ۶۱هزار سگ در ده سال گذشته خبر داد؛ یعنی کشتن روزی بیش از ۱۶ قلاده سگ. بعد عده‌ای کارشناس، آمار و ارقام‌ اعلام‌شده را در کنار هزینه‌های زمانی و مالی گذاشتند و اعلام کردند امکان ندارد این سطح از کشتار با روش‌های «مرگ آسان» اتفاق افتاده باشد. خیلی هم بی‌راه نمی‌گفتند؛ چون هر چقدر تلاش شد، هیچ‌کدام از مسئولان دربارۀ روش معدوم‌کردن این سگ‌ها چیزی نگفتند. حالا معلوم نیست غذای مسموم به سگ‌ها دادند و بعد از کشته‌شدن در گورهای دسته‌جمعی دفنشان کردند یا با داروهای تاریخ‌مصرف‌گذشته که ازنظر هزینه‌ای به‌صرفه باشد آن‌ها را کشتند. اطلاعات چندان دقیقی در‌این‌باره وجود ندارد.

این داستان قتل‌عام فقط به سگ‌ها محدود نمی‌شود. برای نمونه، مدیرعامل اتحادیۀ مرغ تخم‌گذار استان تهران اعلام کرد: «سالانه نیمی از جوجه‌های نر که توجیه اقتصادی ندارند دور ریخته می‌شوند»؛ یعنی هر سال چیزی حدود ۴۰میلیون جوجۀ نر، یک روز بعد از تولدشان معدوم می‌شوند. چون این مرغ‌ها تخم‌گذار هستند، ظاهراً به درد نگهداری برای مصرف گوشت هم نمی‌خورند. البته باز هم اطلاعات دقیقی دربارۀ روش معدوم‌کردن این تعداد جوجه وجود ندارد. واقعاً امیدوارم نقل یکی از دوستان آگاهم در‌این‌باره اشتباه باشد. اینکه با بولدوزر یک چاله درست می‌کنند و این جوجه‌ها را داخل چاله می‌ریزند و بعد آن را با خاک پر می‌کنند. ۴۰میلیون جوجه! یعنی معادل نصف جمعیت ایران را زنده‌به‌گور می‌کنند. جدای از این آمار وحشتناک کشت‌و‌کشتار، استفاده از عبارت «دورریختن» برای کشتن ۴۰میلیون موجود زنده در ادبیات مسئولان هم جای بسی تأمل دارد. البته یک سری از این جوجه‌های نر خوش‌شانس هستند و به‌جای زنده‌به‌گورشدن رنگ می‌شوند و در بازار به‌عنوان اسباب‌بازی به آدم‌ها فروخته می‌شوند و یک مقداری عمرشان طولانی‌تر می‌شود!

اما داستان اینجا تمام نمی‌شود. چه بلاهایی که بر سر جوجه‌های باقی‌مانده در مرغداری و گاو و گوسفندهای دامداری‌ها نمی‌آورند تا زودتر محصول بدهند یا محصول بیشتری بدهند. از کندن پرها و چیدن نوک‌ها برای کم‌کردن تلفات گرفته تا روشن‌گذاشتن چراغ در هنگام شب که حیوانات کمتر بخوابند و بیشتر بخورند تا زودتر رشد کنند.

وقتی پیش‌فرض تو این باشد همه‌چیز برای انسان است و انسان حق دارد به هر چیزی که می‌خواهد، هر چقدر که دلش می‌خواهد دست بیندازد، دیگر خیلی نمی‌شود به این اقدامات ایرادی گرفت. همین می‌شود که شاخص سنجش رشد و موفقیت کشاورزی یک کشور می‌شود کیلوگرم و لیتر و هدف همۀ منابع می‌شود تولید شیر، تخم‌مرغ و گوشت بیشتر. کافی است به سایت وزارت جهاد کشاورزی تشریف ببرید. با افتخار اعلام شده که تولید گوشت مرغ در طی ۴۰ سال، از ۱۶۳هزار تن به 2.3میلیون تن در سال ۹۷ رسید. یا به‌عنوان دستاوردی غرورآفرین عنوان شده تولید تخم‌مرغ در این چهل سال از ۲۱۵ تن به ۹۰۳ تن رسیده! این آمارها با عنوان «کشاورزی در مسیر پایداری و پیشرفت» روی سایت قرار گرفته است.

سه:

تا اینجا دربارۀ سه مورد ضایع‌کردن حقوق حیوانات صحبت کردیم. یکی بحث خشونت و آزار به حیوانات بود که با اینکه محدودیت‌های قانونی‌ برای آن وجود دارد، باز هم اتفاق می‌افتد. دوم بحث دربارۀ قانونی‌بودن برخی اقدامات، مثل نگهداری حیوانات خانگی یا پرورش صنعتی دام و طیور بود. سوم هم بحث کشتن حیواناتی بود که در تولیدات صنعتی لبنیات و پروتئین صرفۀ اقتصادی ندارند.

الان می‌خواهیم دربارۀ یکی دیگر از زمینه‌هایی که برای حیوانات حقوق مشخصی وجود ندارد و از حیوانات بهره‌کشی انجام می‌شود صحبت کنیم. آن‌ هم استفاده از حیوانات در آزمایش‌های علمی است. جایی که در علوم مختلف، مخصوصاً پزشکی، برای آزمایش فرضیات خودشان دربارۀ داروها، درمان‌ها و چیزهای مختلف، حیوانات مختلفی ازجمله موش، خرگوش و میمون را آزمایش می‌کند و تقریباً تمام این حیوان‌ها دیر یا زود کشته می‌شوند یا به قول پژوهشگرات «اوت» می‌شوند. احتمالاً هم برای رها‌شدن از فشار کلمۀ کشتن یا قتل، از این معادل نصفه‌و‌نیمۀ انگلیسی استفاده می‌کنند.

برای توضیح بیشتر این موضوع با عطیه صحبت کردم. عطیه در دانشگاه تهران کارشناسی جانورشناسی خوانده. در آن دوران برای یادگیری حیوانات مختلفی را تشریح کرده و هم‌زمان در مدارس هم همین موضوعات را تدریس می‌کرده. بعد از پایان دورۀ کارشناسی، برای ادامۀ تحصیل در مقطع ارشد وارد پژوهشگاه رویان می‌شود و آنجا دربارۀ ضایعۀ نخاعی کار می‌کند. حدس زدم احتمالاً عطیه بتواند از زاویۀ جدیدی به قضیه نگاه کند.

مصاحبه با عطیه

چهار:

تا اینجا به زمینه‌های مختلفی اشاره کردیم که مدافعان حقوق حیوانات معتقدند به آن‌ها ظلم می‌شود. خوب است که در این قسمت مقداری به مباحث نظری این حوزه بپردازیم و ببینیم رویکردهای مختلفی که حامی حقوق حیوانات هستند چه نظریاتی دارند و زمینۀ شکل‌گیری آن‌ها براساس چه اصولی بوده. برای بررسی این موضوع دو رویکرد نظری را انتخاب کردیم. اولی رویکرد «حقوق طبیعی» است که آن را به تام ریگان منتسب می‌کنند.

فیلسوف برجسته، ایمانوئل کانت، معتقد بود:‌ «حیوانات صرفاً ابزارهایی غایی هستند که آن غایت نیز انسان است.» تعریف او از غایت هم این‌طور است که فرد بتواند براساس عقل، قضاوت اخلاقی داشته باشد. برخلاف این نظر، تام ریگان معتقد است که کانت ادعای اشتباهی را مطرح کرده و کاملاً با او مخالف است؛ چون معتقد است با استفاده از همین استدلال کانت می‌شود به انسان‌هایی که توان قضاوت اخلاقی ندارند آزار رساند؛ مثل بیمارانی که عقب‌ماندگی ذهنی شدید دارند یا اطفال و...؛ یعنی اگر بخواهیم شاخص را توان قضاوت اخلاقی بگیریم و بگوییم چون حیوانات از این توان بی‌بهره‌اند، پس می‌شود به آن‌ها نگاه ابزاری داشت، آن وقت تکلیف اطفال و بیمارهای عقب‌ماندۀ ذهنی چه می‌شود؟ چون آن‌ها هم توان قضاوت اخلاقی ندارند. این در حالی است که شهود اخلاقی ما این کار را ناپسند می‌داند و ریگان دقیقاً همین استدلال را ادامه می‌دهد و می‌گوید: «اگر ما نگاه ابزاری به اطفال و بیمارهای ذهنی را ناپسند می‌دانیم و آن‌ها را لایق احترام و حقوق اساسی می‌دانیم، آن وقت می‌شود نتیجه گرفت که حیوانات هم به‌عنوان موجودات زنده‌ای که توان قضاوت اخلاقی ندارند، باز هم لایق احترام و حقوق اساسی هستند.» در آخر چنین نتیجه می‌گیرد که اگر ما بعد از این استدلال حقوق اساسی حیوانات را نادیده بگیریم، متهم هستیم به گونه‌پرستی که مشابه نژادپرستی و جنسیت‌پرستی، زشت و ناپسند است.

رویکرد دوم در موضوع حقوق حیوانات با عنوان «فایده‌باوری» شناخته می‌شود و آن را به پیتر سینگر نسبت می‌دهند. سینگر نویسندۀ کتابی است که ما برای تولید محتوای این قسمت، از آن استفاده کردیم. چون کتاب او را انتخاب کردیم، خوب است کمی هم دربارۀ خود پیتر صحبت کنیم. پیتر سینگر یکی از فیلسوف‌های برجسته و تأثیرگذار زندۀ دنیا محسوب می‌شود. تا جایی که مجلۀ تایم در سال ۲۰۰۵ او را یکی از ۱۰۰ شخصیت تأثیرگذار در دنیا معرفی کرد. پیتر سینگر با نگارش این کتاب تأثیر زیادی روی جریان‌ها و آدم‌های مختلف، برای دفاع از حقوق حیوانات گذاشت. کتاب حاضر را یکی از جریان‌سازترین موارد مربوط به حقوق حیوانات می‌دانند. اما رویکرد نظری سینگر در این کتاب چیست؟ پیتر معتقد است توانایی رنج‌کشیدن و لذت‌بردن، پیش‌شرط داشتن منافع است؛ یعنی هر چیزی که توانایی رنج‌کشیدن و لذت‌بردن داشته باشد، شرط لازم و کافی برای داشتن حقوق اساسی را دارد. او برای توضیح بیشتر این موضوع مثالی می‌زند و می‌گوید اگر به یک سنگ لگدی زده شود، چون درد یا لذتی را تجربه نمی‌کند، منفعت و حقوقی ندارد؛ اما این موضوع دربارۀ یک موش صادق نیست. اگر به موش، به‌عنوان موجودی زنده لگد زده شود، حتماً درد می‌کشد و همین موضوع کافی است که او را لایق منفعت و حقوق اساسی بدانیم. سینگر معتقد است درد و رنج چیزهای بدی هستند و این ربطی به نژاد و جنس و گونه ندارد؛ پس یا باید آن‌ها را حذف کرد، یا به حداقل رساند. نظریۀ فایده‌گرایانۀ سینگر خیلی منعطف‌تر از رویکرد مطلق‌گرایانۀ ریگان است. مثلاً سینگر معتقد است اگر رنج یک حیوان به درمان همۀ اشکال سرطان کمک کند آن رنج موجه است. اما خب ریگان مطلقاً با چنین نظری موافق نیست. درنهایت هرچند ریگان و سینگر اختلاف‌نظرهای زیادی دارند، مواضعشان در عمل یکسان است و هر دو مخالف آزمایش روی حیوانات هستند، بهره‌کشی از حیوانات برای تهیۀ خوراک و پوشاک را اشتباه می‌دانند، دامداری صنعتی، تله‌گذاری، شکار، سوارکاری و سیرک را هم مصداق حیوان‌آزاری و تضییع حقوق حیوانات تلقی می‌کنند.

پنج:

درست است که سینگر این استدلال‌ها را مطرح کرده و طرف‌دارهای زیادی هم دارد، اما این‌طور نیست که او گفته باشد و همه هم پذیرفته باشند. برای مثال، مخالفان سینگر استدلال تجربۀ درد حیوانات را زیر سؤال می‌برند و بیان می‌کنند این‌طور نیست که حیوانات درد را تجربه کنند یا حداقل مثل انسان تجربه نمی‌کنند. مخالفان سینگر سعی می‌کنند مقایسۀ حیوانات با انسان را قیاسی مع‌الفارق نشان بدهند و می‌گویند که اساساً سینگر از ابتدا که چنین مقایسه‌ای را مطرح کرده، اشتباه کرده.

در مقابل، طرف‌داران نظر سینگر برای دفاع از ادعای خودشان این سؤال را مطرح می‌کنند و می‌گویند: «ما از کجا متوجه می‌شویم یک انسان درد کشیده یا احساس درد را تجربه کرده؟» بعد خودشان پاسخ می‌دهند: «دلایل ما یا مبتنی بر مشاهدات رفتاری است؛ مثل لمس یا مالش یک عضو، عبوس‌شدن چهره یا جمع‌کردن اندام‌هایی مثل دست و پا، یا براساس تغییرات فیزیولوژی است؛ مثل افزایش فشار خون، گشاد‌شدن مردمک چشم، عرق‌کردن و افزایش ضربان قلب. در آخر هم ممکن است با شنیدن صدای آه و نالۀ فرد تصمیم نهایی را بگیریم که یک انسان دارد درد می‌کشد.» خوب اگر این موارد ملاک تشخیص درد در انسان باشد، همۀ این اتفاق‌ها دربارۀ حیوانات هم می‌افتد؛ پس آن‌ها هم درد را تجربه می‌کنند!

مخالفان سینگر در مقابل این استدلال، این نقد را وارد می‌کنند که موارد ذکرشده کافی نیست و فقط زمانی می‌شود به این مشاهدات رفتاری و فیزیولوژیکی اعتماد کامل کرد که خود فرد با اقرار زبانی بیان کند درد دارد. اما به نظر می‌رسد که این مخالفت خیلی جدی نباشد؛ چون اگر فرض کنیم انسان‌ها تمارض به درد نمی‌کنند و هیچ‌گاه دروغ نمی‌گویند که خیلی بعید است، باز هم نمی‌شود این مخالفت را مبنا قرار داد. چون آن وقت باید نوزادان و کودکان که توان بیان درد با خوداظهاری را ندارند نیز نادیده بگیریم، درحالی‌که این کار را نمی‌کنیم. پس اگر انسان‌هایی که توان بیان «من درد دارم» را ندارند شایستۀ حقوق می‌دانیم و معتقدیم باید از درد و رنج دور نگهشان داریم، آن وقت تمام حیوانات هم شامل این استدلال می‌شوند. به نظر می‌آید رنه دکارت، فیلسوف فرانسوی، خیلی ساده‌اندیشی کرده که گفته حیوانات ماشین‌های خودکاری هستند که نه فکری دارند، نه احساسی.

خلاصه اگر بخواهم این قسمت را توضیح بدهم این‌طور باید بگویم که طرف‌داران حقوق حیوانات درد‌کشیدن را یکی از دلایل اصلی ضروری‌بودن حقوق اساسی برای حیوانات عنوان می‌کنند و در مقابل، مخالف‌ها سعی می‌کنند با زیر سؤال بردن اساس دردکشیدن حیوانات، آن را رد کنند. به نظر می‌آید استدلال‌های طرف‌داران حقوق حیوانات در‌این‌باره خیلی قوی‌تر است.

شش:

تا اینجای پادکست، بیشتر به محل‌های اختلافی در حقوق حیوانات پرداختیم که قانونی است و اختلاف‌نظرها در سطح سیاست‌گذاری‌های کلان یک کشور محسوب می‌شود؛ مثل انجام آزمایش روی حیوانات یا تولید صنعتی آن‌ها. اما بیایید برگردیم به داستانی که در ابتدای این قسمت تعریف کردم. مردی که الاغی را زنده‌زنده سوزانده بود. می‌خواهم دو موضوع را از هم جدا کنم. یکی بحث حقوق حیوانات است که دربارۀ آن زیاد صحبت کردیم و یکی بحث حیوان‌آزاری است که در ابتدای پادکست فقط یک داستان دربارۀ آن تعریف کردم. حقیقت این است که من در بحث حیوان‌آزاری این‌قدر اشتباه‌بودن مسئله را واضح می‌دانستم که دیدم حیف است زمان این پادکست را برای توضیح این مسئله‌ بگذارم یا استدلال بیاورم که چرا نباید حیوانات را سوزاند یا یک بچه خرس را با سنگ کشت، یا یک سگ زنده را پشت نیسان بست تا این‌قدر روی زمین کشیده شود تا بمیرد. به‌جای این‌ها می‌خواهم زنگ خطری را دربارۀ افرادی که چنین کارهایی را انجام می‌دهند روشن کنم. دکتر رومان گٍلٍیزر در سال ۲۰۰۲ مقاله‌ای منتشر کرد. تا قبل از آن مقاله، حیوان‌آزاری در دوران کودکی را فقط نوعی ناهنجاری می‌دانستند؛ اما الان آزاررساندن کودکان به حیوانات را یکی از علائم اختلال conduct یا همان اختلال سلوک می‌دانند. البته این را هم بگویم که با دیدن یک نشانه در کودک یا اگر کاری را یک بار انجام داد، نمی‌شود فوراً نتیجه گرفت که او دچار اختلال است. معمولاً می‌گویند یک رفتار و نشانه باید حداقل ۶ ماه تا یک سال تکرار بشود و بعد از آن باز هم متخصص است که باید نظر نهایی را دربارۀ وجود یک اختلال بدهد، نه هیچ‌کس دیگر. خبر بد اینکه چنین اختلالی اگر به‌موقع شناسایی و درمان نشود، ممکن است در بلند‌مدت و به‌مرور زمان به شکل‌گیری اختلال شخصیت ضداجتماع منجر شود. آن وقت فرد بیمار ممکن است کارهایی به‌مراتب بزرگ‌تر و پرخطرتر از آسیب به یک حیوان انجام بدهد. درنهایت من سعی کردم با بیان نتایج داده‌های پژوهش رومان گلیزر به این نکته اشاره کنم که اگر کسی چنین رفتارهای پرخشونتی علیه حیوانات دارد، ممکن است ناشی از وجود اختلالات روانشناختی در او باشد. خانواده، اطرافیان یا مسئولانی که با چنین افرادی مواجه می‌شوند باید خیلی حساس و با‌احتیاط برخورد کنند، نه مثل برخوردی که با مزرعه‌داری که الاغ را سوزانده بود کردند. درست است که او سابقۀ کیفری نداشته، اما شاید همین رفتار شروع سابقه و علامتی برای اختلال ضد‌اجتماعی باشد و دفعۀ بعد به‌جای یک الاغ، یک دسته حیوان را زنده‌زنده بسوزاند یا شاید خانوادۀ خود را به آتش بکشد. وجود چنین افرادی در جامعه قطعاً ناامنی به وجود می‌آورد و نادیده‌گرفتن آن‌ها توسط قانون این داستان را ترسناک‌تر هم می‌کند.

داستان نهایی و جمع بندی کلی قسمت و ایجاد سوال:

در آخر کتاب، سینگر دربارۀ راهکارهایی صحبت می‌کند که می‌تواند به رعایت حقوق حیوانات کمک کند. یکی از راهکارهای اصلی هم دعوت به گیاه‌خواری است. او معتقد است اگر جامعه به سمت گیاه‌خواری حرکت کند، حیوانات کمتری آسیب می‌بینند و این کمک بزرگی برای حرکت به سمت به‌رسمیت‌‌شناختن حقوق حیوانات است.

البته من به‌هیچ‌وجه قصد ندارم نتیجه بگیرم که سینگر درست می‌گوید و همۀ ما باید گیاه‌خوار بشویم، بلکه فقط درخواست و نتیجه‌ای که در پایان کتاب گفته شده بود بیان کردم.

اما در کنار نظر سینگر، به برخی موارد هم فکر کردم که هرکسی، خیلی قبل‌تر از گیاهخوارشدن، می‌تواند آن‌ها را رعایت کند و با این کارها کمکی به کاهش آسیب‌ به حیوانات باشد یا به توسعۀ فرهنگ رعایت حقوق حیوانات کمک کند. من به شش نمونه از این کارها اشاره می‌کنم. حتماً کارهای بیشتری هم وجود دارد که شما می‌توانید با توجه خودتان آن‌ها را هم در زندگی خود وارد کنید.

اولین کاری که می‌توانیم بکنیم این است که هنگام عصبانیت یا دعوا از نام حیوانات به‌عنوان فحش‌ استفاده نکنیم. البته بهتر این است که کلاً فحش ندهیم؛ ولی خب اگر مجبور شدیم یا دلمان خواست این کار را بکنیم، به کره‌خر و گوساله و بقیۀ حیوانات کاری نداشته باشیم.

دومین کاری که می‌توانیم بکنیم هنگام شب عید است. تا حالا به این موضوع فکر کردید که در عید نوروز تقریباً از ۱۵ اسفند تا زمان سال تحویل خیلی از مغازه‌ها به اندازۀ بسیار زیادی ماهی قرمز جلوی مغازه‌هایشان برای فروش می‌گذارند و چند روز بعد از نوشدن سال، دیگر هیچ اثری از این ماهی‌ها نیست. ماهی‌ها و تنگ‌هایی که تمام شهر را گرفته بودند یک‌باره ناپدید می‌شوند. تا حالا فکر کردید این ماهی‌ها ظرف همین چند روز کجا غیب می‌شوند؟ روزنامۀ همشهری در ۲۷اسفند۱۳۸۴ اعلام کرد که سالانه ۲۵میلیون ماهی قرمز برای مراسم نوروز پرورش داده می‌شود که از این بین، ۴تا۵ میلیون ماهی از اواسط اسفند تا انتهای نوروز جان خود را از دست می‌دهند. خیلی از این ماهی‌ها دسته‌ای داخل جوی‌ها ریخته می‌شوند یا در زمین‌های خاکی رها می‌شوند! می‌توانیم برای شروع دفاع از حقوق حیوانات، از همین خرید ماهی قرمز شروع کنیم تا بعداً به خرید و نگهداری حیوانات خانگی برسیم!

سومین کاری که می‌توانیم انجام بدهیم این است که بهار و تابستان، وقتی جوجه‌رنگی‌ها را برای فروش آوردند، یاد داستان غم‌انگیزی که دربارۀ سرنوشت جوجه‌های نر تعریف کردم بیفتیم و از خریدشان دست بکشیم.

چهارمین کاری که می‌شود انجام داد مربوط به اصلاح عادت‌های غذایی است. اگر نمی‌توانیم خوردن استیک و چلو‌گوشت و سوسیس و کالباس را کنار بگذاریم، حداقل می‌توانیم گاهی در کنار غذا به‌جای ماست از سالاد شیرازی استفاده کنیم. با این کار، احتمالاً گاوهای کمتری در اتاق‌های کوچک گرفتار می‌شوند تا برای ما شیر تولید کنند. اتاق‌هایی که حتی جای چرخیدن هم ندارند و فقط می‌توانند بنشینند، بایستند، غذا بخورند و شیر بدهند. یا گاهی به‌جای نیمروی صبحانه، عدسی درست کنیم تا مرغ‌های کمتری در لانه‌های کوچک اسیر بشوند!

پنجمین کاری که می‌تونیم بکنیم این است که برای گرم‌‌نگه‌داشتن خودمان محصولات غیرچرمی بخریم. حتماً این محصولات هم می‌توانند گرمای مورد نیاز ما را تأمین کنند و به اندازۀ کافی زیبا هستند تا الزاماً مجبور نباشیم کیف و کفش چرم و پوست بخریم.

ششمین و آخرین کار این است که حداقل کشتن و سربریدن حیوانات به بهانه‌های مختلف را در حضور کودکان متوقف کنیم و اجازه ندهیم چشم بچه‌هایمان به ریخته‌شدن خون حیوانات عادت کند.

- در انتهای پادکست قصد دارم دو کتاب را با جزئیات بیشتر به شما معرفی کنم. یکی همان کتاب آزادی حیوانات نوشتۀ پیتر سینگر است که بهنام خداپناه آن را ترجمه کرده و انتشارات ققنوس هم زحمت انتشار آن را کشیده. لینک خرید نسخۀ دیجیتال آن را هم در محتواهای تکمیلی می‌گذاریم تا کسانی که دوست دارند این کتاب را مطالعه کنند، بتوانند آن را از فیدیبو بخرند.

نام کتاب بعدی آشپزی گیاهی است که انجمن گیاهخواری آن را به صورت رایگان روی سایت خود منتشر کرده و تا جایی که من جستجو کردم فقط نسخۀ pdf آن وجود دارد. لینک دانلود آن را هم داخل محتوای تکمیلی می‌گذاریم که علاقه‌مندان بتوانند آن را دانلود کنند. ویژگی منحصر‌به‌فردی که این کتاب دارد این است که بیش از ۲۰۰ دستور غذای ایرانی و خارجی، از خورشت و پلو گرفته تا سالاد و کیک در آن وجود دارد تا کسانی که دوست دارند آشپزی‌های گیاهی کنند، تنوع فراوانی داشته باشند و مطابق ضائقۀ خودشان آشپزی کنند. این کتاب برای من که خیلی جالب بود؛ چون واقعاً اسم غذای گیاهی که می‌آمد نهایتاً اسم سه‌چهار تا غذا بیشتر به ذهنم نمی‌رسید. اما تکنیک‌ها و روش‌های متنوعی در این کتاب معرفی می‌شود که بسیار کمک‌کننده است.

در پایان این قسمت می‌خواهم سه نکته را دربارۀ خود پادکست سیناتا بیان کنم. درواقع اشاره به سه موضوع است که در این مدت خیلی با آن‌ها مواجه شدم یا بقیۀ دوستان لطف داشتند و به من باز خورد دادند:

نکتۀ اول دربارۀ داده‌محوربودن محتوای پادکست‌هاست. بعضی‌ها می‌گفتند: «دقیقاً منظور از داده‌محوری چیست؟ ما خیلی وقت‌ها اصلاً چنین احساسی را نداریم؛ چون کمتر از عدد و رقم حرف زده می‌شود.» در پاسخ به این دوستان باید بگویم که ما دو نوع داده داریم: یکی داده‌های کیفی و دیگری داده‌های کمی. احتمالاً داده‌های کمی که با عدد و رقم سروکار دارند، برای خیلی‌ها آشناتر و قابل فهم‌تر هستند. اما خب نکته‌ای که وجود دارد این است که چون ماهیت پادکست، فایل صوتی است، بیان درصدها و نمودارها بسیار مشکل است و بیانشان بیشتر از اینکه کمک‌کننده باشد، ممکن است مخاطب را گیج کند. برای همین مثلاً من به‌جای اینکه بگویم ۳۴درصد گفتند گزینۀ الف، ۲۹درصد گفتند گزینۀ ب، ۱۶درصد گفتند گزینۀ پ، تحلیل و نتیجه‌ای که از آن نمودار به دست آمده، در قالب یک جمله بیان می‌کنم تا مخاطب به‌جای تصور یک نمودار میله‌ای، روی نتیجه و بینشی که از آن به دست می‌آید تمرکز کند. داده‌های کیفی هم که به‌نسبت بیشتری این شرایط را دارند. در داده‌های کیفی ما الزاماً عدد و رقم نداریم. استنباط پژوهشگر از کامنت‌های یک پست اینستاگرام، یک ویدئو در یوتیوب یا نتیجۀ یک مقاله می‌تواند در قالب یک دادۀ کیفی مطرح بشود که رگه‌های آن را در پادکست سیناتا زیاد می‌بینید. امیدوارم این توضیحات توانسته باشد تا اندازه‌ای نحوۀ استفاده از داده‌های مختلف در این پادکست را توضیح بدهد.

نکتۀ دوم دربارۀ کلی‌گویی در پادکست است. خیلی از دوستان بازخورد دادند که ترجیح می‌دهند به جزئیات بیشتر پرداخته شود. یا اینکه گاهی یک موضوع زیادی خلاصه شده و می‌شد بیشتر آن را توضیح داد. پاسخ این است که کاملاً حق با شماست. شاید هرکدام از موضوعاتی که من گفتم، بتواند چندین قسمت بشود. اما نکته‌ای که وجود دارد این است که من در پادکست، قصد تشریح و توضیح جامع یک موضوع را ندارم. هدف من سرنخ‌دادن و ایجاد انگیزه برای شماست تا به یک موضوع بیشتر فکر کنید یا از جنبه‌های مختلف و جدید به آن نگاه کنید. مطمئن هستم جزئیات دقیق و بیشتر را با جستجو در اینترنت پیدا می‌کنید. کلی منبع قابل اتکا برای هرکدام از موضوعات وجود دارد که خیلی بهتر و بیشتر از من توضیح داده‌اند. پس چیزی که شما با جستجو به‌راحتی می‌توانید به آن دست پیدا کنید کنار می‌گذارم و سعی می‌کنم فقط با دادن سرنخ، انگیزۀ جستجو، فکرکردن و بحث‌کردن دربارۀ آن را در شما افزایش بدهم.\
نکتۀ سوم دربارۀ نظریات شخصی یا سوگیری‌هایی است که ممکن است از محتواهای هر قسمت برداشت بشود. مثلاً در هر قسمت ممکن است در خیلی از مواقع با نظریاتی که بیان می‌کنم موافق نباشید یا احساس کنید این نظریات جامع نیستند. واقعیت اینجاست که من اصلاً چنین ادعایی ندارم که محتوای هر موضوع، بهترین توضیحی است که می‌شود ارائه کرد. قطعا همۀ آن‌ها نقص دارند. نکته اینجاست که من به دنبال اقناع مخاطبم نیستم؛ یعنی نمی‌خواهم بعد از پایان هر قسمت، شنونده به همان چیزی معتقد بشود که من بیان کردم. اصلاً چنین چیزی را نه دوست دارم، نه آن را دنبال می‌کنم، نه برایم جذاب است. بلکه دوست دارم مخاطب سیناتا بعد از پایان هر قسمت به فکر فرو برود، نظر شخصی خودش را بازنگری کند، توسعه بدهد، دربارۀ آن با دیگران حرف بزند و در یک کلام صاحب‌نظر بشود. لطفاً این قسمت را که الان می‌خواهم بگویم با دقت و همدلی گوش کنید؛ چون جان می‌دهد برای ایجاد سوءتفاهم. واقعیت این است که برای من اصلاً مهم نیست که شما با محتوای هر قسمت چقدر موافق هستید یا چقدر مخالف. چیزی که من به دنبال آن هستم و برایم مهم است این است که شما برای هر نظر یا باوری که دارید استدلال داشته باشید. برای هرکدام از نظریات خود توضیح منطقی داشته باشید. نظریات شما می‌تواند در تأیید یا رد صحبت‌های من باشد. هیچ اشکالی ندارد. فقط خواهش می‌کنم و امیدوارم برایشان دلیل کافی، با ساختار تفکر انتقادی داشته باشید و بدانید تمام استدلال‌ها و نظریات قابل بازنگری و اصلاح هستند، همین.

لینک خرید کتاب آزادی حیوانات:

https://kutt.it/eNQVKU

لینک خرید کتاب آشپزی گیاهی:

https://kutt.it/T8qOJd

لینک خبرگزاری مهر در رابطه با کشته شدن الاغ توسط یک مزرعه‌دار:

https://kutt.it/jrK1tw

لینک ویکی‌پدیا اختلال سلوک:

https://kutt.it/H79Mwu

لینک مقاله دکتر گلیزر:

https://kutt.it/8QFFAN

لینک آمار تعداد حیوانات خانگی:

https://kutt.it/lSD3S5

لینک خرید نقاب‌های حیوانات استفاده شده در کاور این قسمت از فروشگاه بالماسکه:

https://balmaske.com/
