---
number: '۱'
title: 'یه ذره مجازه'
description: 'اگه یه باگ توی یه سرویس آنلاین مثل اسنپ پیدا کنید اعتبار خودتون رو شارژ می‌کنید؟ این کار رو اخلاقی می‌دونید ؟'
date: '2019-06-01T01:30:00.121Z'
template: 'post'
draft: false
slug: '/episodes/1/'
category: 'Episodes'
season:
  - 'فصل ۱'
tags:
  - 'سینا شفیع‌زاده'
  - 'کلینیک مغز و شناخت'
mp3: 'https://anchor.fm/s/af66c88/podcast/play/3431762/https%3A%2F%2Fd3ctxlq1ktw2nl.cloudfront.net%2Fproduction%2F2019-5-1%2F16264522-44100-2-23206ff26bd8e.mp3'
castbox_embed: 'https://castbox.fm/app/castbox/player/id2148037/id160129181'
castbox: 'https://castbox.fm/episode/%D9%82%D8%B3%D9%85%D8%AA-%DB%8C%DA%A9%3A-%DB%8C%D9%87-%D8%B0%D8%B1%D9%87-%D9%85%D8%AC%D8%A7%D8%B2%D9%87-id2148037-id160129181'
spotify: 'https://open.spotify.com/episode/5wzrfFdggKTjsSrOIODEqg'
google_podcast: 'https://podcasts.google.com/?feed=aHR0cHM6Ly9hbmNob3IuZm0vcy9hZjY2Yzg4L3BvZGNhc3QvcnNz&episode=ODk3NmE2YzMtODM2OC03YzgyLWY0OTAtOWQxZGJlOWQ4YzAy'
anchor: '/ep-e477si/a-agersa'
cover: '01'
---

اگر یک باگ در یک سرویس آنلاین مثل اسنپ یا دیجی‌کالا پیدا کنید که با استفاده از آن باگ بتوانید اعتبار خودتان را شارژ کنید، آیا این کار را انجام می‌دهید؟ این کار را اخلاقی می‌دانید یا غیراخلاقی؟ در این قسمت قرار است به تقلب‌هایی بپردازیم که برای خودمان مجاز می‌دانیم. کارهایی که احساس می‌کنیم اشتباه هستند، اما به نظرمان یک ذره اشتباه اشکالی ندارد و می‌توانیم یک ذره تقلب کنیم.

داستان از آنجا شروع شد که یک بعد‌از‌ظهر به خانه آمدم و عطیه گفت که یکی از سرویس‌های آنلاین غذا کد تخفیفی برای او ارسال کرده. ازآنجاکه آدرس خانه در گوشی من ذخیره شده بود، گفتم کد را بدهد من استفاده و ثبت کنم تا سریع‌تر بتوانیم غذا سفارش بدهیم. عطیه کد را برای من فرستاد و من کد را استفاده کردم. غذا را سفارش دادیم، آورند، خوردیم و خیلی هم لذت بردیم و تمام شد. فردای آن روز، بعد‌از‌ظهر رسیدم خانه و عطیه گفت: «سینا دوباره همان سرویس به من یک کد تخفیف داده و گفته که می‌توانی از این کد استفاده کنی» و من هم گفتم: «اشکالی ندارد، بده به من.» دوباره همان سناریو تکرار شد. دوباره من از کد استفاده کردم و یک غذای خوشمزه سفارش دادیم و آوردند. اول کار مشکلی با این قضیه نداشتم، تا وقتی که چهار پنج روز پشت سر هم این اتفاق افتاد و پیش خودم یک لحظه شک کردم و گفتم: «چرا دلشان فقط برای عطیه تنگ می‌شود؟ چرا عطیه را دوست دارند؟ چرا کسی برای من کد نمی‌فرستد؟» فکر کردم حتماً یک جای کار می‌لنگد.

تا اینکه حدسی زدم. اینکه احتمالاً این کد تخفیف را برای عطیه می‌فرستند، چون سفارش برای عطیه ثبت نمی‌شود و معتقدند که او هنوز خرید خود را از این سرویس دوباره تکرار نکرده. درواقع چون کد به شماره موبایل عطیه الصاق نشده بود، من می‌توانستم از آن استفاده کنم و سفارش با موبایل من ثبت می‌شد. درنتیجه در سیستم این‌طور شناسایی می‌شود که عطیه هنوز خرید نکرده و باید کد دیگری به او داد. این یک باگ بود. آن‌ها می‌خواستند عطیه از کد استفاده کند، نه اینکه عطیه کد خود را به من بدهد و مجدداً برایش کد ارسال شود. بعد از اینکه متوجه این باگ شدم، بدون اینکه بخواهم اطلاعاتی به کسی بدهم، چند بار دیگر از این کد استفاده کردم؛ اما کم‌کم عذاب وجدان به سراغم آمد و گفتم: «نکند این کاری که انجام می‌دهم اشتباه است؟» بعد خودم را قانع کردم و ‌گفتم: «آقا به من چه ربطی دارد؟ آن‌ها اشتباه کردند، می‌خواست حواسشان باشد، می‌خواستند رفع باگ کنند تا روی سیستمشان نباشد، من که کاری نکردم. بعد هم، آن‌ها می‌خواهند یک نفر سفارش بدهد، من هم سفارش می‌دهم.» خلاصه یک سری استدلال برای خودم می‌کردم تا خودم را قانع کنم که این کار مشکلی ندارد و به آن ادامه بدهم.

چند روز که گذشت، عذاب وجدانم آن‌قدر زیاد شد که دیگر این کار را انجام ندادم. اما ترسی به سراغم آمد. با خود گفتم: «نکند بعداً تبعات قانونی داشته باشد. بفهمند که من از این باگ استفاده کردم و اعتبار خودم را شارژ کردم و با آن غذا سفارش دادم و حالا بخواهند از من شکایت بکنند.» من که ترسیده بودم و نمی‌دانستم ممکن است چه اتفاقی بیفتد، به هیچ‌کس چیزی نگفتم. تا آن موقع هم به عطیه نگفته بودم. به‌خاطر اینکه فکر کردم اگر عطیه بفهمد، فردا روزی، وقتی ما را بگیرند، ممکن است زیر شکنجه لو بدهد که از این کد استفاده کرده‌ایم. گفتم که به هیچ‌کس نمی‌گویم. فردا روز هم اگر به مشکلی برخوردم، همه‌چیز را انکار می‌کنم و می‌گویم: «نه آقا، من نمی‌دانستم، من یک کارمندم، خسته می‌آمدم خانه، خانمم کد را می‌داد و من هم استفاده می‌کردم. اصلاً من از این باگ‌ماگ‌ها خبر ندارم. نمی‌دانم این‌ها چی هستند اصلاً.» گفتم که همه‌چیز را انکار می‌کنم و صدایم درنیامد. چند روزی گذشت و دوباره وسوسه شدم. دوباره تست کردم و دیدم آهان، مثل اینکه باگ را پیدا کرده‌اند و دیگر نمی‌شود از این کد استفاده کرد. خیالم راحت شد که خب، باگ هم رفع شد. چند روزی منتظر بودم ببینم دستگیر می‌شوم یا نه؟ دیدم که نه، همچین اتفاق خاصی هم نیفتاد. خلاصه دیگر آب‌ها از آسیاب افتاد.

اما این فکر همین‌طور من را با خود می‌کشاند که من کار درستی کردم یا نه؟ الان باید چه کار بکنم؟ بعد دیدم نمی‌توانم تنهایی به جواب برسم و توئیتر را باز کردم. به‌خاطر اینکه آنجا آدم‌هایی مثل خودم تقریباً زیاد هستند. آنجا مطرح کنم و چهار نفر هم می‌آیند و می‌گویند: «باریکلا... نه بابا اشکالی نداره» و... . خلاصه خوشحال می‌شوم و خودم را تسکین می‌دهم. توئیتر را باز کردم و یک نظرسنجی توئیت کردم. متن سؤال این بود: «اگر با ‌اشتباه تیم فنی یک سرویس آنلاین مثل اسنپ و وجود یک باگ بتوانید اعتبار خودتان را شارژ کنید، آیا این کار را انجام می‌دهید‌؟ این کار را اخلاقی می‌دانید یا غیراخلاقی؟» طبیعتاً چهار گزینه هم داشت:

- ۱. انجام می‌دهم، اخلاقی می‌دانم؛‌
- ۲. انجام می‌دهم، غیراخلاقی می‌دانم؛‌
- ۳. انجام نمی‌دهم، اخلاقی می‌دانم؛
- ۴. انجام نمی‌دهم، غیراخلاقی می‌دانم‌.

همان‌طور‌که داده‌ها برای این سؤال جمع می‌شد و من منتظر بودم تعدادشان زیاد بشود و ببینم نظر آدم‌ها چیست، به‌صورت تصادفی با یکی از دوستانم مواجه شدم. از من پرسید: «سینا کتاب پشت پرده ریاکاری را خوانده بودی که این توئیت را زدی؟» گفتم: «نه، چی هست این کتاب؟» گفت: «یک کتاب درمورد همین تقلب‌هایی که ما انجام می‌دهیم و یک اقتصاددان رفتاری بزرگ دنیا به اسم ̕دن آریلی̔ آن را نوشته». گفتم: «نه نمی‌دانستم، فکر کردم از اکتشافات خودم بوده.» بعد فهمیدم نه، مثل اینکه قبل از من، عدۀ دیگری در اقتصاد رفتاری به آن رسیده‌اند و کتابش را هم چاپ کرده‌اند. گفتم: «جالب شد، می‌توانی کتابش را برایم بیاوری؟» همان لحظه رفت کتاب را از کتابخانه‌اش آورد و من شروع کردم به ورق‌زدن و خواندن کتاب پشت پرده ریاکاری، نوشتۀ دن آریلی.

من ترجمۀ رامین رامبد از انتشارات مازیار را خواندم. شاید اگر کمی توضیح بدهم، بد نباشد. آقای دن آریلی یک اقتصاددان رفتاری و شناخته‌شده و استاد دانشگاه دوک است. اقتصاد رفتاری قسمت مشترک بین روانشناسی و اقتصاد است. در اقتصاد رفتاری به این می‌پردازند که آدم‌ها چطور تصمیم می‌گیرند، چطور می‌شود در تصمیم‌گیری‌هایشان مداخله کرد و موضوعاتی از این قبیل. کتاب را که باز کردم و شروع به خواندن کردم. اولین جملۀ آن بسیار تأثیرگذار بود. بگذارید عین آن را از روی کتاب بخوانم: «بگذارید همین اول، قال قضیه را بکنم، آنان فریب‌کارند، شما دغل‌کارید و بله خود من هم گاه‌گداری فریب‌کارم.» این را که خواندم زدم زیر خنده. خیلی برایم جالب بود. چیزی که چند روز بود ذهن من را درگیر کرده بود، خیلی واضح در اول کتاب نوشته شده بود. برایم جالب شد که ادامۀ کتاب را بخوانم.

موضوع اصلی این کتاب دربارۀ این هست که انگار انسان‌ها یک ذره تقلب را مجاز می‌دانند و آن یک ذره، تا جایی هست که مثلاً وقتی جلوی آینه می‌ایستند، احساس بدی به خودشان نداشته باشند. یا اینکه وقتی خودشان را در آینه نگاه می‌کنند، عذاب وجدان نگیرند که مثلاً من چه آدم بدی هستم که این کار را کردم. تا آن آستانه، تقلب را برای خودشان مجاز می‌دانند. در این کتاب، برای سنجش این فرضیه، آزمایشی را در محیط دانشگاه طراحی کرده بودند.

به دانشجوها گفته بودند: «ما ده دقیقه از زمان شما را می‌گیریم و در ازای این زمانی که در اختیار ما می‌گذارید، ده دلار به شما می‌دهیم.» آزمون به این صورت بود که یک برگه را به آن‌ها دادند که بیست ماتریس در آن بود. در هرکدام از ماتریس‌ها یک سری اعداد اعشاری مثل ۱.۴۲ – ۳.۷۳ – ۸.۴ به‌صورت تصادفی وجود داشت که جمع دو تا از این عددها با همدیگر ۱۰ می‌شد. هر آزمودنی در زمان محدود باید بیشترین تعداد از این اعدادی که جمعشان ده می‌شد، در این مربع‌ها پیدا کند. نکتۀ دیگری هم وجود داشت. اینکه در ازای هر جفت عددی که پیدا می‌کردند، در انتهای آزمایش ۵۰ سنت به آن‌ها پرداخت می‌شد. آزمایش اول به این صورت بود که همۀ دانشجوها نشستند، برگه‌ها در اختیارشان قرار گرفت و دانشجوها شروع کردند به پیدا‌کردن عددها در زمان مشخص‌شده. بعد از اتمام زمان پاسخ‌گویی، برگه‌ها را جمع‌آوری کردند و اعداد یافته‌شده را شمردند. به‌صورت میانگین، هر دانشجو ۴ جفت عدد پیدا کرده بود. درواقع عدد ۴ تراز واقعی عملکرد دانشجوها بود؛ یعنی در حالت عادی، یک دانشجو به‌صورت متوسط می‌توانست ۴ جفت از این عددها را پیدا کند. در آزمایش دوم کار دیگری کردند. گفتند:‌ «زمان شما محدود است. باید بیشترین تعداد عددهای جفتی را که ۱۰ می‌شود پیدا کنید، اما بعد از پاسخ‌دادن، برگه‌هایتان را بیندازید در دستگاه خردکنی که جلوی در هست. دیگر کسی نمی‌فهمد شما واقعاً چند جفت عدد پیدا کرده‌اید. فقط موقع خروج، یک نفر از شما می‌پرسید که چند تا پیدا کردید؟ و شما عددتان را می‌گویید و او یادداشت می‌کند.» اگر آن‌ها تقلبی می‌کردند، هیچ‌کس متوجه نمی‌شد. اتفاقی که افتاد این بود که وقتی دستگاه خردکن گذاشته شد و کسی نمی‌توانست بر تقلب برگه‌ها نظارت بکند، میانگین پاسخ‌هایی که دانشجوها دادند ۲ عدد بیشتر شد؛ یعنی دانشجوها به‌جای اینکه ۴ جفت را گزارش بکنند، به‌طور میانگین ۶ جفت را گزارش کردند. انگار که یک ذره تقلب می‌کردند. در آزمایش سوم، مشوق مالی ۵۰سنتی را که در ازای پیداکردن هر جفت عدد به دانشجوها می‌دادند، افزایش دادند تا ببینند آیا افزایش ارزش مادی تقلب، باعث می‌شود که آدم‌ها بیشتر تقلب بکنند یا خیر؟ به عده‌ای گفتند که یک دلار می‌دهند، به عده‌‌ای دو دلار و همین‌طور تا ده دلار افزایش دادند. اتفاقی که افتاد خیلی جالب بود. باز هم آدم‌ها عدد ۶ را گزارش می‌کردند؛ با اینکه برگه‌شان در خردکن بود و هیچ‌کس متوجه تقلبشان نمی‌شد. انگار بالا‌رفتن ارزش مالی هر امتیاز باعث نشد آدم‌ها بیشتر تقلب کنند. آدم‌ها همان یک ذره تقلب را جایز می‌دانستند و این داستان تا جایی پیش رفت که حتی وقتی جایزه رسید به ده دلار، تقلب‌ها کمتر هم شد. انگار حس می‌کردند خب حالا مثلاً یکی دو دلار چیزی نیست، ولی برای ده دلار احساس عذاب وجدان می‌گرفتند و حتی میانگین یک ذره کمتر هم شد. در آزمایش چهارم افراد را سه دسته کردند: به دستۀ اول گفتند: «شما نصف برگۀ آزمایش خود را در دستگاه خردکن می‌اندازید.» به دستۀ دوم گفتند: «شما تمام آن را می‌اندازید و فقط گزارش می‌کنید که چقدر پیدا کرده بودید و پولتان را دریافت می‌کنید.» به دستۀ سوم گفتند: «کل برگه را در خردکن می‌اندازید؛ اما کسی جلوی در به شما پول نمی‌دهد، بلکه فقط تعداد را می‌گویید و به شما یک ژتون می‌دهند و می‌توانید آن را تبدیل به پول بکنید.» اتفاقی که افتاد این بود: باز هم در میانگین تغییری ایجاد نشد. یعنی با کم و زیاد شدن احتمال گیرافتادن آدم‌ها و روشدن دستشان، باز هم میزان تقلبی که می‌کردند همان یک ذره بود؛ یعنی متوسط ۶ جفت. در آزمایش پنجم فرضیۀ دیگری را آوردند. گفتند که این دانشجوها نمی‌دانند بقیه چند جفت پیدا می‌کنند. شاید به‌خاطر همین است که چهار جفت پیدا می‌کنند و یک ذره تقلب می‌کنند. پس به دانشجوها گفتند: «شما قرار است در این آزمون شرکت کنید و میانگین کسانی که تا قبل از شما در این آزمون شرکت کردند ۸ بوده.» درواقع خواستند آدم‌ها آستانۀ میانگین را بدانند و اگر می‌خواهند تقلب بکنند و از متوسط هم دور نشوند، مشکلی نداشته باشند. نتیجه این بود که آدم‌ها باز هم یک ذره تقلب کردند؛ یعنی باز هم میانگین، همان عدد ۶ بود. انگار انگشت‌نما‌شدن دلیلی برای اینکه بیشتر تقلب بکنند یا کمتر، نبود. آدم‌ها، هر اتفاقی که می‌افتد، باز همان یک ذره را تقلب می‌کنند که در ذهنشان اخلاقی می‌دانند. نویسندۀ کتاب بعد از این آزمایش‌ها این‌طور نتیجه‌گیری می‌کند که حس ما به اخلاقیات خودمان، به میزان تقلبی بستگی دارد که با آن احساس راحتی می‌کنیم؛ یعنی ما به اندازه‌ای تقلب می‌کنیم که هنوز حس درستکاری داشته باشیم و احساس نکنیم که متقلب بزرگی شده‌ایم و تا آن میزان را برای خودمان مجاز می‌دانیم. در انتهای این آزمایش مثالی را تعریف می‌کند که برای من بسیار جذاب بود. می‌گوید که یکی از دانشجوها برمی‌گردد خانه و موقع ورود متوجه می‌شود کلید را در خانه جا گذاشته است. مجبور می‌شود با کلیدساز تماس بگیرد که بیاید و در را باز کند. کلیدساز در کمتر از یک دقیقه در را باز می‌کند. دانشجو می‌گوید خیلی تعجب کردم که اگر قرار است این قفل به این راحتی باز بشود، اصلاً چرا ما در را قفل می‌کنیم. کلیدساز وقتی تعجب دانشجو را می‌بیند، حرف خیلی جالبی می‌زند: «ببین، یک‌درصد آدم‌ها در دنیا هستند که اگر تو قفل هم نگذاری، در هیچ صورتی نمی‌آیند داخل خانۀ تو تا بخواهند تقلب بکنند و دزدی انجام بدهند. یک درصد آدم‌ها هم هستند که اگر هزارتا قفل هم بزنی به این در، باز هم راحت می‌آیند داخل و کارشان را می‌کنند و می‌روند. درواقع ما قفل را برای آن ۹۸درصد آدم درستکار می‌زنیم که وسوسه نشوند بیایند داخل خانه و دزدی بکنند، نه برای آن دزدهای حرفه‌ای.» این آزمایش‌ها و داستانی که من تعریف کردم تقریباً برای چهل‌پنجاه صفحۀ اول این کتاب است. کتاب مفصل‌تر از این حرف‌هاست و مثال‌های بیشتری دارد. پیشنهاد می‌کنم که اگر موضوع برایتان جذاب بود، آن را تهیه کنید و ادامۀ داستان‌ها و ابعاد مختلفی که به آن‌ها پرداخته شده، مطالعه کنید.

بعد از تمام‌شدن کتاب، برگشتم سر نظرسنجی‌ای که در توئیتر منتشر کرده بودم و دیدم ۱۰۸۱ دیتا جمع‌آوری شده. درصد گزینه‌هایی که انتخاب شده بود به این صورت بود:

- گزینۀ اول: این کار را انجام می‌دهم و اخلاقی می‌دانم ۱۴درصد.
- گزینۀ دوم: این کار را انجام می‌دهم، ولی غیراخلاقی می‌دانم ۲۲درصد.
- گزینۀ سوم: این کار را انجام نمی‌دهم، ولی اخلاقی می‌دانم ۴درصد.
- گزینۀ چهارم: این کار را انجام نمی‌دهم و غیراخلاقی می‌دانم ۶۱درصد.

قصد من، تحلیل کیفی این نظرسنجی بود. برای همین سعی می‌کردم هرکسی را که منشنی می‌داد یا سؤالی می‌پرسید یا نکته‌ای می‌گفت، با سؤالات دیگر، به توضیح بیشتر ترغیب کنم تا ببینم مسئله در ذهن این آدم چطور جا افتاده. عادل طالبی به دو نکته اشاره کرده بود. یکی از آن‌ها خیلی جالب بود. می‌گفت: «به نظر من کسانی که گفتند ̕ما تقلب می‌کنیم و این کار را غیراخلاقی می‌دانیم̔ به نوعی خودآگاهی رسیده‌اند و می‌دانند که این کار اشتباه است، اما این جسارت را هم دارند که در نظرسنجی آن را بزنند.» اما یک نکتۀ تکمیلی هم گفته بود. اینکه خیلی‌وقت‌ها پیش می‌آید که آدم‌ها دوست دارند ایدئال‌هایشان را در پاسخ‌گفتن به یک نظرسنجی مطرح بکنند، نه آن چیزی که واقعاً اتفاق می‌افتد.

مریم کریمی به این اشاره می‌کند که یک بار وقتی داشته اسنپ می‌گرفته، باگی بوده که هزینۀ کمتری برایش می‌افتاده. به خاطر همین در بین مسیر توقف الکی زده تا هزینه بیشتر بشود و تفاوت هزینه را پرداخت بکند. او می‌گفت: «به نظر من ارزشمند نبود این یک ذره تقلب. چرا من باید برای چند هزار تومن خودم را آدم غیردرستکاری بکنم.» اما خب یک نکته‌ای هم در دل حرف مریم هست. اینکه خب، چند هزار تومن ارزش تقلب ندارد؛ یعنی اینکه اگر بیشتر باشد، آیا برای تو هیجان‌انگیز می‌شود که بخواهی تقلب کنی؟

آنا علیخانی که تجربۀ مدیریت در فروشگاه آنلاین موزاندو را دارد می‌گوید: «ما یک بار یک سری کد تخفیف تولید کردیم و در اختیار خبرنگارها قرار دادیم. خب انتظار ما این بود که سواد رسانه‌ای این خبرنگارها از آدم‌های عادی بیشتر است و فرهیخته‌ترند و انتظار تقلب کمتر است. اما نکته‌ای وجود داشت. کدها الگوی بسیار ساده‌ای داشت و اگر کسی کمی دقت می‌کرد ممکن بود بتواند از بقیۀ کدها هم به‌صورت تصادفی استفاده کند. اتفاقی که افتاد این بود که خبرنگارها رفتند و از این کدها استفاده کردند و شروع کردند به تقلب. ما اصلاً انتظار نداشتیم این آدم‌ها چنین کاری بکنند.» وقتی آنا این منشن را زد، من دقیقاً یاد داستان کتاب افتادم که می‌گفت ما قفل را برای اکثریت درستکار می‌زنیم. شاید اگر کدها یک ذره پیچیده‌تر بود، این خبرنگارها انگیزۀ تقلب نداشتند؛ ولی چون خیلی ساده بوده، وسوسه شدند؛ حتی آن آدم‌های درستکار هم گفتند: «بگذار یک ذره تقلب کنیم.»

حسین گل‌حسینی گفت: «ما یک کشف تقلب داشتیم که توسط یکی از شرکت‌های دیگر انجام شد. به ما گزارش دادند و پیشمان آمدند و از آن‌ها تقدیر و تشکر کردیم و بهشان هدیه هم دادیم.» از حسین پرسیدم: «آیا دربارۀ آن خسارتی که قبلاً زده بودند صحبتی شد، همان پولی که مثلاً تقلب کرده بودند.» گفت: «نه، نه آ‌ن‌ها چیزی گفتند، نه ما به رو آوردیم. کلاً حل شد.» ولی حدس من این است که احتمالاً رقم تقلب، خیلی زیاد نبوده و گرنه همه‌چیز این‌قدر هم گل و بلبل پیش نمی‌رفت.

حجت‌الله کاسبان اشاره می‌کند: «من زمانی در قبال یک کسب و کار، کار غیراخلاقی نمی‌کنم که خود آن کسب‌ و‌ کار هم اخلاقی باشد. اگر آن‌ها کارهای غیراخلاقی می‌کنند، حالا با تعاریف و مصادیق مختلف، من هم خودم را مسئول نمی‌دانم که در مقابل آن‌ها تقلب نکنم.»

محمد شکاری تجربۀ خیلی جالبی دارد. او می‌گوید: «بعضی وقت‌ها شما با پشتیبانی تماس می‌گیرید که بگویید چنین باگی وجود دارد. بعد پشتیبانی می‌گوید ̕اشکال ندارد، شما استفاده کنید.̔ انگار چون می‌خواهند تعداد درخواست‌هایشان بیشتر بشود، برایشان مهم نیست یک نفر ده بار استفاده کند، یا ده نفر استفاده بکنند. فقط تعداد درخواست مهم است. برای همین انگار چراغ سبز نشان می‌دهند که اشکال ندارد از این باگ استفاده کنیم.»

علیرضا معتقد است: «استفاده از باگ دقیقاً مثل دزدی است. انگار قفل خانه‌ای خراب است و چون خراب است شما باید بروید داخل و دزدی کنید.»

کاربری به اسم سیپریس می‌گوید: من قدیم‌ها یک سری کد رندوم برای شارژ ایرانسل می‌زدم که ببینم جواب می‌دهد یا نه؟ اما بعد از مدتی دیگر این کار را متوقف کردم؛ چون معتقد بودم که تخم‌مرغ دزد، شتردزد می‌شود و اگر الان قبح یک تقلب کوچک بشکند، تقلب‌های بزرگ‌تری در آینده انجام می‌شود.»

محمد سمیعی، مدیر بازاریابی ریحون است. اتفاقاً ریحون یک سرویس سفارش آنلاین غذاست. او می‌گوید: «اشکالی ندارد اگر آدم‌ها یک ذره تقلب کنند؛ چون به هر حال پیش می‌آید.» از محمد پرسیدم: «اگر یک نفر، یک میلیارد تقلب کند چی؟» محمد گفت: «نه دیگر، یک میلیارد که نه. منظورم یک میلیارد نبود.» انگار محمد هم ناخواسته در ذهنش یک ذره تقلب را مجاز می‌داند، ولی اگر رقم آن زیاد باشد، دیگر این‌طور نیست که به این راحتی بگوید اشکالی ندارد و حالا از کنار آن بگذرم.

اما سهیل علی‌زاده نظر جالبی دارد. او می‌گوید: «من گزارش می‌کنم و هیچ توقعی هم در مقابل ندارم؛ چون این را وظیفۀ اخلاقی خودم می‌دانم.»

کاربری به اسم کلداکس می‌گوید: «اگر سازوکاری برای پرداخت وجود داشته باشد و شما بدانید که خب، اگر من این باگ را گزارش کنم، بسته به اهمیت آن باگ، پرداختی به من انجام می‌شود، انگیزه دارم باگ‌ها را گزارش کنم؛ اما اگر مکانیزم مشخصی وجود نداشته باشد، چرا من باید این باگ را گزارش کنم؟»

کاربری با نام آنابله که ظاهراً خودش مسئولیت فنی در کسب و کارها دارد و اگر چنین اتفاقی بیفتد، مسئولیتش در آن بیزینس با خودش هست می‌گوید: «شارژ کنید. حلال هم هست.» او از طرف یک آدم فنی می‌گوید: «این اشتباه تیم فنی است و تبعاتش هم به عهدۀ آن‌هاست و هیچ اشکالی ندارد.» حتی وقتی از او پرسیدم: «اگر رقم خیلی زیادی تقلب بشود چه اتفاقی می‌افتد؟» باز هم گفت: «به نظرم این اشتباه تیم فنی است و تیم فنی باید تبعات این موضوع را به عهده بگیرد و دقت خود را بیشتر کند.»

امیرحسین از منظر مذهبی به قضیه نگاه می‌کند و می‌گوید: «این کار غیرشرعی و مصداق دزدی است و حروم است. تازه حق‌الناس هم هست.» یعنی کاملاً آن را حرام دینی می‌داند و می‌گوید که ما نباید این کار را انجام بدهیم.

مهدی رحمانی نظر بامزه‌ای دارد و می‌گوید: «وقتی شما تقلب می‌کنید، یک حال خوب تیزبودن دارد، انگار که دارید به سیستم نشان می‌دهید من از تو باهوش‌ترم... من از تو زرنگ‌ترم.»
خدایار سعیدوزیری به‌عنوان یک وکیل اشاره می‌کند: «قطعاً هر سطحی از تقلب، اگر به‌صورت عمدی اتفاق بیفتد، تبعات قانونی دارد.»

پویا شیخ‌حسنی از من خواسته بود که توضیح بدهم چرا گزینۀ سه، یعنی «این کار را انجام نمی‌دهم، اما اخلاقی می‌دانم» را انتخاب می‌کنم. واقعیت اینجاست که من در عمل رفتاری مشابه گزینۀ یک یا دو داشتم؛ اما بعد از اینکه فکر کردم و این مسئله را برای خودم بررسی کردم، به گزینۀ سه رسیدم و خوب درصد کمی هم بودند که گزینۀ سه را انتخاب کرده بودند. اما من دو دلیل عمده دارم که چرا آن را انتخاب می‌کنم. یکی اینکه اگر من این کار را انجام نمی‌دهم، دلیلش غیراخلاقی‌بودن این کار نیست. دلیل‌های دیگری برای انجام‌ندادن آن دارم. دلیل اولم این است که وقتی روزی متوجه بشوند این باگ وجود دارد، آن وقت ممکن است سیستم نشانه‌ای بگذارد برای تمام کاربرهایی که از آن باگ استفاده کردند، ولی گزارش ندادند. دوست ندارم در یکی از کسب ‌و ‌کارهای آنلاین کنار اسم من پرچم بخورد و بگویند: «این آدمی بوده که یک‌ بار از این سیستم تقلب کرده و به ما گزارش نکرده.» دلیل دوم هم این است که معتقدم اگر این کار را انجام ندهم، سودی که یک کسب و کار آنلاین در بلند‌مدت برای من دارد خیلی بیشتر از آن منفعت کوتاه‌مدتی است که ممکن است از این تقلب به دست بیاورم. در مجموع برای من سود بیشتری دارد که کسب و کارهای آنلاین موفق بشوند و رشد بکنند. اما دلیل اخلاقی‌دانستن کار این است که معتقدم وقتی برای چیزی منع قانونی وجود ندارد، نمی‌شود آن را غیراخلاقی دانست. البته بعد از توضیحات خدایار فهمیدم که منع قانونی هم وجود دارد و کمی در این مورد شک کردم. طبق نظر من باید قانون طوری منع بکند و مجازات در نظر بگیرد که هیچ‌کس آن تقلب را انجام ندهد.

درنهایت به نظر می‌آید که بهتر است سیستم‌های بانتی‌هانتینگ را راه‌اندازی بکنیم؛ یعنی مکانیزم دادن پاداش به کسانی که باگ‌ها و خلأهای سیستم را گزارش می‌کنند. با این کار می‌توانیم جلوی خیلی از این تقلب‌ها را بگیریم و به خیلی از آدم‌هایی که در این حوزه متخصص هستند انگیزه بدهیم که قبل از متقلب‌ها باگ‌ها را پیدا بکنند و ما را از اشکالات سیستم آگاه کنند. نکتۀ بعدی دربارۀ تقلب این است که در بیزنس نمی‌توان آن را چندان سرسری گرفت. یک متقلب می‌تواند تا حد نامحدودی اعتبار خود را شارژ کند. نکتۀ دیگر این است که بعضی آدم‌ها هستند که اصلاً متقلب نیستند. فقط باگی را پیدا کرده‌اند و کنجکاوی و شیطنت می‌کنند و اگر به آن‌ها اخطار بدهید، فعالیت خودشان را متوقف می‌کنند؛ اما اگر هیچ واکنشی نشان ندهید، ممکن است به مرور زمان و در عرض چند هفته یا چند ماه، به یک متقلب اساسی تبدیل شوند. نکتۀ پایانی این است که متقلب‌ها بعد از اینکه دستگیر می‌شوند، یا بعد از اینکه می‌فهمیم روی سیستم هستند و دسترسی‌شان را می‌گیریم یا اینکه اعتبارشان را پس می‌گیریم، مطمئناً دنبال راهکارهای جدیدی برای تقلب می‌گردند. آدم‌هایی که حرفه‌ای تقلب می‌کنند، در هر لحظه به دنبال راه‌های جدید برای هک‌کردن سیستم‌ها هستند؛ پس اگر راه‌حلی پیدا کردید تا جلوی باگ‌هایتان را بگیرید، خیالتان راحت نباشد که تا ابد این سیستم دچار مشکل نمی‌شود. نه، آدم‌های متقلب همیشه به راهکارهای جدید برای هک‌کردن سیستم شما فکر می‌کنند.

نکتۀ ترسناکی در این اپیزود وجود دارد و آن هم اینکه آدم‌ها یک ذره تقلب را نسبت به توان خودشان می‌سنجند؛ یعنی معتقدند که یک ذره تقلب مجاز است، اما با اختیارات و توانایی‌هایی که خودشان دارند. طبیعتاً میزان اختیارات و توانایی‌های آدم‌های مختلف نیز با یکدیگر متفاوت است. مثلاً مفهوم یک ذره تقلب برای یک رئیس بانک یا یک وزیر، با مفهوم آن برای یک کارگر نانوایی خیلی می‌کند. یک ذره تقلب می‌تواند برای یک نفر ۵تا۱۰ هزار تومن باشد و برای یک نفر ۳هزار میلیارد تومن.
