---
number: '۵'
title: 'هیچوقت دیر نیست'
description: 'چه سنی برای یادگیری زبان دوم مناسبه؟ بهترین روش برای یادگیری زبان چیه؟ اصن چرا باید زبان دوم یاد بگیریم؟'
date: '2019-07-27T00:30:00.121Z'
template: 'post'
draft: false
slug: '/episodes/5/'
category: 'Episodes'
season:
  - 'فصل ۱'
tags:
mp3: 'https://anchor.fm/s/af66c88/podcast/play/4000606/https%3A%2F%2Fd3ctxlq1ktw2nl.cloudfront.net%2Fproduction%2F2019-6-27%2F19667962-48000-1-29b47852fe6a4.mp3'
castbox_embed: 'https://castbox.fm/app/castbox/player/id2148037/id172860027'
castbox: 'https://castbox.fm/episode/%D9%82%D8%B3%D9%85%D8%AA-%D9%BE%D9%86%D8%AC%3A-%D9%87%DB%8C%DA%86%E2%80%8C%D9%88%D9%82%D8%AA-%D8%AF%DB%8C%D8%B1-%D9%86%DB%8C%D8%B3%D8%AA-id2148037-id172860027'
google_podcast: 'https://podcasts.google.com/?feed=aHR0cHM6Ly9hbmNob3IuZm0vcy9hZjY2Yzg4L3BvZGNhc3QvcnNz&episode=NWEwNjllYTAtZjE4NS03YzhlLWM2MmEtM2U1Njc4MDI4MjAz'
spotify: 'https://open.spotify.com/episode/1v7u3GG5QxkRgRKyd2KIrf'
anchor: '/ep-e4ojcu/a-ajmnhq'
cover: '05'
---

این قسمت از سیناتا را تقدیم می‌کنم به سروش حکیمی، دوست و هم‌کلاسی دوران ارشدم. موضوع این قسمت را اولین‌بار سروش در کلاس زبان‌شناسی شناختی ارائه کرد و بعد انگیزه‌ای شد که من این موضوع را به‌عنوان یکی از قسمت‌های سیناتا انتخاب کنم. سروش خیلی در تولید و جمع‌آوری محتوای این قسمت به من کمک کرد. به هر حال مسئولیت زبان‌شناسی و عصب زبان‌شناسی کلاس ما همیشه به عهدۀ سروش بود. هرچه ما زبان‌شناسی بلد نبودیم و نیاز به راهنمایی داشتیم، سروش پر بود از دانش و مثال‌های به‌روز و هیجان‌انگیز. چند هفته پیش که محتوا را با همدیگر نهایی کردیم، خبری شنیدم که خشکم زد. طی یک حادثۀ غیرمنتظره سروش جان خود را از دست داد و متأسفانه برای همیشه از پیش‌ ما رفت. امیدوارم سروش و بیشتر از او خانواده‌اش در صبر و آرامش باشند.

بعد از اینکه مقداری زمان گذشت و من با مسئله کنار آمدم، از علیرضا مشکین‌مهر، یکی دیگر از همکلاسی‌های ارشدم که در این زمینه تخصص داشت کمک گرفتم تا چکش‌کاری‌های نهایی محتوا را هم انجام بدهیم. علیرضا هم با روی باز و کلی سخاوت به من کمک کرد که از این بابت بسیار از او ممنونم. برویم سراغ محتوای اصلی این قسمت. اما قبل از شروع دوست دارم به احترام سروش چند لحظه سکوت کنم.

شروع داستان:

### یک

اکتبر ۱۹۷۰ در ایالت کالیفرنیا. مادر جینی که به‌تازگی از خانۀ همسر خود به همراه جینی فرار کرده بود، قصد داشت برای پیگیری مسائل چشمش که تا حد زیادی بینایی‌اش را از دست داده بود، به یکی از اداره‌های بیمه درخواست ناتوانی اجتماعی بدهد. وقتی مراجعه کرد، به‌اشتباها وارد ساختمان کناری شد و برحسب تصادف این ساختمان مربوط به خدمات اجتماعی عمومی بود. به محض ورود، نظر کارمندان تأمین اجتماعی به سمت جینی که دست در دست مادرش بود جلب شد. فکر کردند این دختر ۶-۷ ساله با کمبود وزن شدید و رفتارهای عجیب و غریب، احتمالاً اختلال اتیسم دارد. کمی با مادر جینی صحبت کردند و وقتی سن او را پرسیدند، همگی خشکشان زد؛ چون مادرجینی گفت: «دختر من ۱۳ساله است!»

کارمندها کمی با هم پچ‌پچ کردند و بلافاصله زنگ زدند به پلیس. پلیس وارد ساختمان شد و با دیدن مادر جینی درجا او را دستگیر کرد و جینی بعد از ۱۳ سال و ۷ ماه اسارت، نجات پیدا کرد!

جینی حدود ۱۳ سال، یعنی از لحظۀ تولد تا زمان فرار از خانۀ پدرش، توسط پدرش که اختلالات شدید روانشناختی داشت، در اتاق خوابش زندانی شده بود و هیچ‌کس غیر از پدرش را ندیده بود، هیچ وسیلۀ اضافی یا اسباب‌بازی در اتاقش وجود نداشت، هیچ مکالمه یا گفتگویی را با هیچ‌کس تجربه نکرده بود و حتی یک جمله یا یک کلمۀ معنادار را تا زمان فرار از کسی نشنیده بود. خیلی‌وقت‌ها به سرویس بهداشتی داخل اتاقش بسته می‌شد و شبانه‌روز روی آن قفل شده بود و فقط می‌توانست روی شعاع سه‌متری اطرافش تمرکز کند که به اندازۀ ابعاد اتاقش بود. با اینکه سیستم بینایی‌اش کاملاً سالم بود، نمی‌توانست دورتر از این فاصله را ببیند و درنهایت کلی اختلالات مختلف پیدا کرده بود. بعد از اینکه نجات پیدا کرد، پدرش مقصر شناخته شد و زمانی که به دادگاه احضار شد، یک روز قبل از روز جلسه خودکشی کرد. من نمی‌خواهم بیشتر از این به داستان جینی بپردازم؛ چون خارج از موضوع این قسمت است، اما اگر علاقه‌مند بودید می‌توانید داستان کامل او را در ویکی‌پدیای فارسی به‌صورت کامل بخوانید. لینک آن را هم در محتواهای تکمیلی به اشتراک می‌گذاریم. داستان عجیبی است. پیشنهاد می‌کنم حتماً آن را مروری بکنید.

خب احتمالاً می‌توانید حدس بزنید کشف چنین سوژه‌ای چقدر می‌تواند برای پژوهشگران علوم روانشناسی و زبان‌شناسی منحصر‌به‌فرد و شگفت‌انگیز باشد. به محض اینکه جینی نجات پیدا کرد، یکی از جنبه‌هایی که خیلی روی آموزش آن تمرکز کردند، مهارت‌های زبانی بود؛ اینکه جینی بتواند با دیگران حرف بزند و حرف‌های آن‌ها را بفهمد. جینی نه‌تنها زبان مادری، بلکه هیچ زبان دیگری را هم تا آن سن یاد نگرفته بود. اما بعد از تمرین‌ها و آموزش‌ها موفق شد تا حدی با بقیه ارتباط زبانی برقرار کند. مطالعات تا امروز نشان داده‌اند که نحوۀ بیان و تلفظ زبانی انسان‌ها به سن وابسته است؛ یعنی وقتی سن زیاد می‌شود، احتمال اینکه بتوانیم زبانی را که یاد می‌گیریم با همان بیان صحیح و به‌صورت دقیق و کامل صحبت کنیم، کمتر می‌شود. در مقابل تحقیقات نشان دادند بحث یادگیری گرامر یا دستور زبان تقریباً هیچ‌وقت متوقف نمی‌شود و هر فردی، حتی در شرایط بحرانی‌ای مثل کیس جینی هم می‌تواند تا آخر عمر و به‌مرور زمان گرامر را یاد بگیرد. هرچند رشد و تکامل این یادگیری ممکن است مثل بقیه نباشد. همان‌طور‌که جینی تا امروز نتوانسته مشابه افراد عادی دستور زبان را در سطح خیلی مطلوبی یاد بگیرد و از آن استفاده کند. مورد دیگری که پژوهش‌ها به آن اشاره می‌کنند، بحث یادگیری لغات جدید در یک زبان است. مطالعات نشان داده‌اند که این مورد هم تا آخر عمر ادامه دارد و درواقع می‌شود انتظار داشت یک فرد تا آخر عمر بتواند لغت‌های جدیدی از یک زبان را یاد بگیرد.

اما شاید سؤالی که به ذهن برسد این است که در کنار تمام این اختلال‌ها و مشکلاتی که جینی داشت، چرا یکی از اولین و مهم‌ترین مواردی که برای بهبود و یادگیری روی آن دست گذاشتند بحث زبان است. چرا یادگیری زبان از این‌همه اهمیت برخوردار بوده که از روزهای اول، کارکردن روی آن را شروع کردند؟

### دو

شاید اصلی‌ترین دلیلی که می‌شود برای یادگیری زبان به آن اشاره کرد، بحث تفکر است؛ چون یکی از رویکردهای اصلی زبان‌شناسی معتقد است که اساساً انسان‌ها با زبانشان فکر می‌کنند؛ یعنی زمانی که شما برای حل یک مسئله در حال فکرکردن یا سر‌و‌کله‌زدن با خودتان هستید، درواقع دارید با خودتان حرف می‌زنید و این حرف‌زدن دقیقاً با استفاده از زبان شما صورت می‌گیرد. بیایید برای روشن‌شدن مسئله آزمایشی انجام دهیم. شما در دوران دبیرستان چه رشتۀ تحصیلی‌ای را انتخاب کردید؟ چرا؟ لطفاً به پاسخ این سؤال فکر کنید.

امیدوارم آن را حس کرده باشید. آن لحظاتی که دلایل را درون خودتان مرتب می‌کردید و به خودتان یادآوری می‌کردید چرا رشتۀ ریاضی فیزیک یا علوم تجربی یا هر رشتۀ دیگری را انتخاب کردید، احتمالاً با استفاده از زبان مادری‌تان با خودتان مکالمه انجام دادید. نکته‌ای که این رویکرد زبان‌شناسی به آن اشاره می‌کند دقیقاً همین است. می‌گوید وقتی شما هیچ زبانی بلد نباشید، عملاً امکان تفکر ندارید، قدرت حل مسئله‌ در شما از بین می‌رود و احتمالاً دیگر جایی برای خلاقیت و کشف پاسخ‌های جدید برای شما باقی نمی‌ماند.

یکی از دلایل اصلی دیگر هم که برای یادگیری زبان به آن اشاره می‌کنند این است که فرض می‌کنند انسان موجودی اجتماعی است و برای بقا و ارتقای کیفیت زندگی خود به ارتباط با بقیۀ انسان‌ها نیاز دارد. خب واضح است که اصلی‌ترین راه ایجاد و تقویت یک ارتباط بین دو انسان، زبان است.

احتمال اینکه سناریو جینی در زندگی کسی اتفاق بیفتد خیلی کم است. من داستان جینی را بیان کردم که بگویم اگر کسی در بدترین شرایط هم قرار بگیرد، به‌طوری‌که ۱۳ سال هیچ‌گونه آموزش زبانی ندیده باشد، باز هم می‌شود امیدوار بود که به‌صورت نسبی زبان یاد بگیرد. اما احتمالاً مسئله‌ای که بیشتر ما با آن درگیر هستیم، یادگیری زبان مادری نیست؛ چون زبان مادری را بدون دردسر زیادی از دوران کودکی یاد می‌گیریم. اتفاقاً چالش عمده در بحث یادگیری زبان دوم است که به دلایل مختلف، هرکسی ممکن است به یادگیری زبان خاصی نیاز داشته باشد. نکتۀ مهم این است که ما واقعاً باید زبان جدید را چطور یاد بگیریم؟ کلی روش و اصول مختلف وجود دارد که احتمالاً با آن‌ها مواجه شده‌ایم. یا خیلی از مؤسسات مختلف آموزش زبان‌های خارجی، روش‌های مختلفی را تبلیغ می‌کنند. به نظر شما کدام روش واقعاً کارآمد است؟ کدام روش است که بهترین میزان یادگیری را به همراه دارد؟ و کدام روش‌ها بیشتر شبیه کلاهبرداری هستند تا اینکه بخواهند به ما زبان یاد بدهند؟

### سه

بگذارید همین اول خیالتان را راحت کنم. شاید هم خودتان حدس زده باشید که اساساً چیزی به اسم بهترین روش برای یادگیری زبان وجود ندارد یا حداقل تا امروز هیچ‌کدام از مراکز علمی که تمرکزشان روی یادگیری زبان است، چیزی را به‌عنوان بهترین روش برای تدریس یا یادگیری زبان اعلام نکردند. البته شاید روزی واقعاً روشی کشف شد که به درد همۀ آدم‌ها خورد، اما تا امروز که چنین اتفاقی نیفتاده است. با وجود این، تحقیقاتی که زبان‌شناس‌ها انجام دادند نشان می‌دهد توجه به برخی نکات می‌تواند کمک‌کننده باشد. مثلاً یکی از نکات اصلی‌ که روی آن تأکید می‌کنند این است که بیشتر از اینکه روی زمان مناسب (اینکه چه زمانی خوب است و چه زمانی دیر) برای یادگیری زبان تمرکز کنید، تمرکز و انرژی‌تان را روی چگونگی یادگیری زبان بگذارید. به گفتۀ زبان‌شناس‌ها، چگونه و با چه روشی زبان آموختن از چه زمانی زبان آموختن،  اهمیت بیشتری دارد. زبان‌شناس‌ها معتقدند ترکیب‌کردن مهارت‌های هیجانی با حواس مختلف انسانی مثل دیداری، شنیداری، لامسه و بقیۀ حواس می‌تواند تأثیر زیادی در بهبود یادگیری زبان بگذارد؛ یعنی بهتر است به‌جای اینکه فقط یک روش را انتخاب کنیم و روی آن اصرار کنیم، چند روش را هم‌زمان استفاده کنیم. مثلاً بعضی‌ها برای یادگیری زبان فقط سریال‌های زبان اصلی نگاه می‌کنند. طبق این روش، احتمالاً خوب است هرازگاهی نامه‌های زبان اصلی هم بنویسند، با خودشان و دیگران صحبت کنند یا روش‌هایی از این جنس را امتحان کنند تا بقیۀ حواسشان هم درگیر شود و کیفیت و سرعت یادگیری‌شان بالا برود. البته سوءتفاهم نشود. اینکه یک نفر فقط فیلم می‌بیند دلیل نمی‌شود که زبان یاد نگیرد، بلکه با ترکیب آن با روش‌های دیگر می‌تواند امیدوار باشد که زودتر به هدف خود برسد.

این بالا و پایین کردن‌هایی که برای یادگیری زبان وجود دارد و موج تبلیغاتی که از سن خیلی پایین آدم‌ها را درگیر می‌کند باعث شده افسانه‌هایی هم شکل بگیرد. این افسانه‌ها هیچ ارتباطی به آموزه‌های زبان‌شناسان ندارد. بیایید با هم به سه نمونه از آن‌ها بپردازیم.

### چهار

اولین موردی که دوست دارم شما به آن فکر کنید این است که بعضی‌ها معتقدند یادگیری چند زبان مختلف با هم باعث اختلال در یادگیری می‌شود. مثلاً اگر یک بچۀ ۴-۵ ساله بخواهد زبان یاد بگیرد، می‌گویند که صبر کند و زبان اول را کامل یاد بگیرد، بعد به سراغ زبان دوم برود؛ چون ممکن است تداخل ایجاد بشود. مخصوصاً برای کودکان که هنوز درک کاملی از زبان ندارند. به نظر شما این ادعا درست است؟ اینکه بخواهیم چند زبان را به‌طور هم‌زمان یاد بگیریم باعث اختلال در یادگیری می‌شود؟

خیر، درست نیست. این یکی از آن افسانه‌هاست. اتفاقاً یادگیری هم‌زمان زبان‌های مختلف باعث تقویت جنبه‌های مختلف زبانی می‌شود. برای همین است که زبان‌شناس‌ها اشاره می‌کنند تقریباً بعد از ۱۲سالگی پنجرۀ یادگیری زبانی به‌صورتی‌که فرد بتواند زبانی را مشابه و به‌خوبی زبان مادری یاد بگیرد بسته می‌شود و خیلی زودتر از این‌ها باید یادگیری زبان را شروع کرد و معطل یاد‌گرفتن زبان اول نشد.

دومین موردی که وجود دارد بحث یادگیری آگاهانۀ زبان است. بعضی معتقدند اینکه شما بدون تمرکز، حتی در خواب هم می‌توانید زبان یاد بگیرید حرف اشتباهی است. از این خبرها نیست. شما باید کاملاً انرژی بگذارید و آگاهانه به بحث یادگیری زبان بپردازید. به نظر شما این حرف چقدر درست است؟ آیا واقعاً یادگیری زبان به توجه آگاهانه نیاز دارد؟

بله، یادگیری زبان به توجه آگاهانه نیاز دارد. از نظر زبان‌شناسی یادگیری ناخودآگاه و یادگیری در خواب و... افسانه‌اند. نه‌اینکه شنیدن ناخودآگاه هیچ‌گونه اثری نداشته باشد، اما اینکه بدون تمرکز و ناخودآگاه یادگرفتن را به‌عنوان روش معرفی کنیم افسانه می‌دانند. این ادعا که لازم نیست هیچ‌کاری انجام دهید و فقط کافی است موقع خواب به این فایل‌های صوتی گوش کنید تا کم‌کم زبان یاد بگیرید، بیشتر از اینکه خواستگاه زبان‌شناسی داشته باشد، خواستگاه بیزنسی دارد. خلاصه باید بیشتر دقت کنید.

مورد سوم کسانی هستند که معتقدند دیگر سنی از ما گذشته. سن که بالا می‌رود یادگیری زبان متوقف می‌شود و دیگر آن تازگی که مغز یک جوان دارد، مغز یک فرد مسن ندارد که بخواهد زبانی جدید را با تمام پیچیدگی‌هایش یاد بگیرد. به نظر شما این حرف چقدر درست است؟ چقدر این استدلال واقعی است و چقدر از سر تنبلی است؟

خب فکر کنم این ساده‌ترین مورد بین سه مورد دیگر باشد؛ چون کافی است فقط عنوان این قسمت را خوانده باشید تا جواب آن را بدانید. بله، هیچ‌وقت برای یادگیری زبان دیر نیست، حتی اگر محدودیت‌های عملکردی سرعت آن را پایین بیاورد. اما باز هم به‌هیچ‌وجه یک بازه بحرانی وجود ندارد که اگر کسی از آن سن گذشت، دیگر باید یادگیری زبان را ببوسد و کنار بگذارد، چون مغزش اجازۀ یادگیری را نخواهد داد. این‌ها افسانه است. واقعیت این است که شما هر زمانی که برای یادگیری زبان استارت بزنید، به‌صورت نسبی آن را یاد خواهید گرفت.

نواحی‌ای که در مغز ما مسئولیت یادگیری زبان را دارند، الزاماً تابع سن ما نیستند و کار خودشان را انجام می‌دهند. خوب است حالا که بحث از مغز ما و نقش‌آفرینی‌اش در بحث یادگیری زبان شد، مقداری هم از جنبۀ عصب‌شناسی به زبان نگاه کنیم. بیاید با یک سؤال شروع کنیم. به نظر شما زبان در مغز ما مربوط به ناحیه‌ای خاص از مغز می‌شود یا در کل روابط عصبی مغزی توزیع شده است؟ چه حسی دربارۀ این موضوع دارید؟

### پنج

واقعیت این است که پاسخ به اینکه هر عملکرد انسانی مربوط به قسمت خاصی از مغز است یا شبکه‌ای از نواحی با هم کار می‌کنند، کار بسیار دشواری است. جالب است بدانید یکی از محل‌های دعوا نیز در علوم اعصاب همین است. اما درخصوص زبان، دعوا کمی کمتر است. چطور؟

ما در مغزمان دو ناحیه داریم، یکی به اسم بروکا و دیگری به اسم ورنیکه. خیلی حدودی از شقیقۀ سمت چپ مغزتان بیایید بالا. به آن ناحیه بروکا می‌گویند؛ به احترام دانشمندی با همین نام که این ناحیه و عملکردش را کشف کرد. ناحیۀ بروکا مسئولیت گفتار ما را بر عهده دارد؛ یعنی اگر شما می‌توانید حرف بزنید، به خاطر همین ناحیه است. اگر ناحیۀ بروکا آسیب ببیند، امکان روان صحبت کردن را از دست می‌دهید، هرچند ممکن است که به صورت کامل متوجه حرف‌های بقیه بشوید. یک آزمایش شگفت‌انگیز که من دربارۀ این ناحیه دیدم و فیلم آن هم در یوتیوب هست، آزمایش فردی است که صرع دارد و می‌خواهند بخشی از مغز او را که نزدیک این ناحیه است خارج کنند. پزشک برای اینکه به ناحیۀ بروکا آسیب نزند، سر بیمار را باز کرده و با یک محرک الکتریکی تحریک می‌کند تا نواحی مختلف بروکا را پیدا کند و به آن آسیب نزند. داخل پرانتز بگویم که فرد بیمار در زمان عمل مغز می‌تواند بهوش باشد. در این عمل هم فرد بهوش است و دکتر با او صحبت می‌کند؛ چون مغز ما گیرنده‌های درد ندارد و مشکلی برای فرد به وجود نمی‌آید. دکتر از بیمار می‌خواهد به ترتیب شروع کند به شمردن. بیمار هم شروع می‌کند: یک، دو، سه... . همین‌طور ادامه می‌دهد و هم‌زمان دکتر نواحی مختلف را تحریک می‌کند تا می‌رسد به ناحیۀ بروکا. وقتی ناحیۀ بروکا را تحریک می‌کند، بیمار که خیلی روان اعداد را می‌شمرد، ناگهان روی عدد ۱۷ گیر می‌کند و نمی‌تواند اعداد را درست تلفظ کند. چنین حالتی می‌شود: هف هف هف ده. بعد تا دکتر تحریک را قطع می‌کند، دوباره راحت می‌شمارد و ادامه می‌دهد. کلاً آزمایش و فیلم هیجان‌انگیزی است. اگر دوست داشتید ببینید.

ناحیۀ بعدی ورنیکه هست که تقریباً اگر پنج انگشت از ناحیۀ بروکا به سمت پشت سرتان بیایید، در آنجا قرار دارد. این ناحیه هم به احترام دانشمندی که آن را کشف کرده نام‌گذاری شده و مسئولیت ادراک زبانی را به عهده دارد. درواقع اینکه شما زبان‌های مختلف را می‌فهمید، مربوط به این ناحیه است.

چیزی که الان من دربارۀ مغز و زبان گفتم تقریباً کلی‌ترین و کم‌عمق‌ترین چیزی بود که می‌شد بیان کرد. وگرنه این حوزه بسیار پیچیده و عمیق است و اگر کسی تمام عمر برای مطالعه و پژوهش دربارۀ آن وقت بگذارد، باز هم احتمالاً می‌تواند بخش کوچکی را بررسی کند.

### شش

آخر این قسمت را می‌خواهم با خاطرۀ یکی از دوستانم تمام کنم. دوستم تعریف می‌کرد که سفری به چین رفته بود و در جلسه‌ای، به‌عنوان ایرانی، با یک ایتالیایی و دو آلمانی و یک چینی حضور داشت. می‌گفت: «زبان مادری‌ هیچ‌کدام از ما انگلیسی نبود، اما سعی می‌کردیم با این زبان با هم حرف بزنیم. اما کسی که چینی بود، هیچ تلاش خاصی نمی‌کرد؛ چون روی گوشی خود نرم‌افزاری خیلی قوی داشت که صداهای ما را تشخیص می‌داد، می‌گرفت و به زبان چینی برای او برمی‌گرداند و اگر هم می‌خواست حرفی بزند به چینی می‌گفت و موبایلش برای ما به انگلیسی پخش می‌کرد.» دوستم می‌گفت: «تازه فهمیدم چرا همکارها و رفیق‌های چینی‌ام تلاش زیادی برای یادگیری زبان انگلیسی نمی‌کردند؛ چون نرم‌افزارهایی وجود داشت که این کار را برایشان خیلی راحت کرده بود.» می‌خواهم این قسمت را با یک سؤال تمام کنم. به نظر شما، براساس داستانی که دوستم تعریف کرد، در آینده باز هم به اندازۀ امروز به یادگیری زبان‌های دیگر نیاز هست؟ آیندۀ یادگیری زبان در دست مؤسسات آموزشی و دانشگاه‌ها خواهد بود یا نرم‌افزارهای بازشناسی صدا؟ اساساً وقتی تکنولوژی این‌قدر پیشرفت کند که بشود هر زبانی را در همان لحظه به هر زبان دیگری ترجمه و بیان کرد، دیگر نیازی به اسم «یادگیری زبان دوم» وجود خواهد داشت؟

<!-- محتوا تکمیلی:

لینک ویکی‌پدیا فارسی زندگی‌نامه جینی
https://fa.wikipedia.org/wiki/%D8%AC%DB%8C%D9%86%DB%8C_(%D8%A8%DA%86%D9%87_%D9%88%D8%AD%D8%B4%DB%8C)

لینک یوتیوب یک عمل جراحی بر روی ناحیه بروکا (مشابه موردی که در پادکست روایت شد)
https://www.youtube.com/watch?v=KpkH25XVpFU -->

<!--
منابع استفاده شده در این قسمت:
Bialystok, Ellen, and Hakuta, Kenji. In Other Words. BasicBooks, A Division of HarperCollins Publishers, Inc., 1994. Bruer, John T. The Myth of the First Three Years. The Free Press, A Division of Simon and Schuster Inc., 1999. Marshall, Brad. April 16, 2000. Is there a ‘child advantage’ in learning foreign languages?Education Week. Vol. 19, number 22, pages 39, 41. Singleton, David, and Lengyel, Zsolt. The Age Factor in Second Language Acquisition. Multilingual Matters Ltd., 1995. Fromkin, Rodman, Hyams, An Introduction to Language, Tenth Edition, Wadsworth, Cengage Learning, 2014 Cognitive Neuroscience of Foreign Language Education: Myths and Realities, Ali Nouri, IJRELT, Vol 3. No. 1. Spring & Summer 2015 Klein D.,Kelvin Mok,Jen-Kai Chen, E. Watkins, Age of language learning shapes brain structure: A cortical thickness study of bilingual and monolingual individuals, Brain and Language, Elsevier, April 2014, doi:10.1016/j.bandl.2013.05.014 http://www.mpi.nl/q-a/questions-and-answers/when-should-a-child-learn-a-second-language http://www.earlychildhoodnews.com/earlychildhood/article_view.aspx?ArticleID=60 -->
