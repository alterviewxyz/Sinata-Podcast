---
number: '۲'
title: 'من به سکس نیاز دارم'
description: 'در همین لحظه چقدر ولع به انجام سکس دارید؟ چقدر افکار جنسی، شما رو به خودش مشغول کرده؟ کدام رفتارهای جنسی‌تون رو از دیگران پنهان می‌کنید؟'
date: '2019-06-15T00:30:00.121Z'
template: 'post'
draft: false
slug: '/episodes/2/'
category: 'Episodes'
season:
  - 'فصل ۱'
tags:
  - 'سینا شفیع‌زاده'
  - 'کلینیک مغز و شناخت'
mp3: 'https://anchor.fm/s/af66c88/podcast/play/3576543/https%3A%2F%2Fd3ctxlq1ktw2nl.cloudfront.net%2Fproduction%2F2019-5-15%2F17018069-44100-1-cbd3abf49195f.mp3'
castbox_embed: 'https://castbox.fm/app/castbox/player/id2148037/id163425521'
castbox: 'https://castbox.fm/episode/%D9%82%D8%B3%D9%85%D8%AA-%D8%AF%D9%88%3A-%D9%85%D9%86-%D8%A8%D9%87-%D8%B3%DA%A9%D8%B3-%D9%86%DB%8C%D8%A7%D8%B2-%D8%AF%D8%A7%D8%B1%D9%85-id2148037-id163425521'
google_podcast: 'https://podcasts.google.com/?feed=aHR0cHM6Ly9hbmNob3IuZm0vcy9hZjY2Yzg4L3BvZGNhc3QvcnNz&episode=Mjg5ZDg5ZGItYzYwNy01ODhiLThiNTktMWM1Y2Y0ZjVjZWFh'
spotify: 'https://open.spotify.com/episode/2EeMQj5wkUeMgwMcHOojkv'
anchor: '/ep-e4bl8v/a-ah5rol'
cover: '02'
---

در همین لحظه که به این پادکست گوش می‌دهید، چقدر برای انجام سکس ولع دارید؟ چقدر افکار جنسی ذهن شما را به خود مشغول کرده؟ کدام رفتارهای جنسی خود را از دیگران پنهان می‌کنید؟ در این قسمت قرار است به موضوع بیش‌فعالی جنسی بپردازیم. این قسمت برگرفته از داده‌های پایان‌نامۀ ارشد خودم بوده و این پژوهش در کنگرۀ اعتیاد دانشگاه ایران به‌صورت شفاهی ارائه شده است.

داستان از آنجا شروع شد که من برای انتخاب موضوع پایان‌نامه خیلی چرخیدم و جستجو کردم، ولی موفق نشدم موضوع مناسبی پیدا کنم. زمان داشت از دست می‌رفت و نمی‌دانستم چه کار باید بکنم. رفتم پیش دکتر ابهریان و گفتم: «آقای دکتر من می‌خواهم پایان‌نامه انجام بدهم و برایم مهم این است که پژوهش‌کردن یاد بگیرم. اول روی موضوع و محتوا هم حساس بودم، اما الان دیگر آن حساسیت اول را ندارم. شما لطفاً یک موضوع پیشنهاد بدهید.» آقای دکتر ابهریان که با ایشان درس علوم اعصاب شناختی را گذرانده بودم و خودشان هم روی بحث توانمندی شناختی کار می‌کردند، گفتند: «سینا من یک موضوعی دارم که راست کار خودت است.» من هم خیلی خوشحال شدم و بعد تشکر پرسیدم: «چی هست؟» گفتند: «الان بهت می‌دهم. تو اصلاً برای این کار ساخته شدی. یعنی از همان اول که آمدی و گفتی دنبال موضوعی، من فکر کردم این موضوع کار خودت است.» من هم که کم‌کم حس غروری گرفته بودم که انگار الان مثلاً قرار است مرزهای علم را جا‌به‌جا کنم و آقای دکتر استعدادم را کشف کرده، دیدم آقای دکتر پورپوزال همۀ دانشجوها را از کشوی سمت راست پیشنهاد می‌دهد و مال من را از کشوی سمت چپ درآورد و گذاشت روی میز. من هم نگاهی کردم و دیدم نوشته: «اعتیاد به سکس.» مکثی کردم و به آقای دکتر گفتم: «من با موضوع مشکلی ندارم آقای دکتر. فقط اینکه گفتید من در تو یک چیزی می‌بینم، برای من سؤال است که واقعاً در من چی می‌بینید؟» گفتند: «حالا به هر حال من حس می‌کنم نوعی جسارت می‌خواهد که... .» فکر کنم احتمالاً داشت خیلی محترمانه می‌گفت که یعنی مثلاً یک آدم پررو و... باشد. گفتم: «خب، به هر حال سپاسگزارم. به هر حال استعداد ما را شما پیدا کردید و چشم.» خلاصه اینجا بود که من قبول کردم روی بحث بیش‌فعالی جنسی و اعتیاد به سکس، موضوع پایان‌نامۀ ارشدم را تعریف کنم.

تمام مثال‌هایی که در ادامه و در کنار توضیحات من مطرح می‌شود، از کیس‌های واقعی خودم هستند که با آن‌ها برخورد داشتم و آن را برای شما روایت می‌کنم.

در اواسط دهۀ ۱۹۷۰ بود که برای اولین‌بار وابستگی جنسی یا رفتار جنسی مفرط را دانشمندی به اسم اورفورد مفهوم‌سازی کرد. اورفورد معتقد بود که باید رفتارهای جنسی‌ای که فرد قابلیت کنترل آن‌ها را ندارد، به‌عنوان اعتیاد جنسی بشناسیم. اگر بخواهم مثالی برای این مفهوم‌سازی اورفورد بزنم، می‌توانم یکی از کیس‌هایم را توضیح بدهم. آقایی بود که می‌گفت: «با اینکه مثلاً فردا کلاس دارم و می‌دانم باید سر کلاس بروم و زمان کلاسم هم اول صبح است، اما تا دیروقت پورنوگرافی نگاه می‌کنم و نمی‌توانم این رفتارم را کنترل کنم. درنتیجه صبح‌ها دیر می‌رسم و خودم را سرزنش می‌کنم. اما این رفتار جنسی را که جستجوی فیلم‌های پورنوگرافی است، نمی‌توانم متوقف کنم و تا ساعت‌ها این کار را ادامه می‌دهم.»
دکتر کارنز اعتیاد جنسی را این‌طور تعریف می‌کند و می‌گوید: «ناتوانی فرد در کنترل تمایلات و رفتارهای جنسی که می‌تواند باعث اختلال در زندگی او شود، اعتیاد جنسی می‌نامیم.» برای مثال یکی از کیس‌هایی که من داشتم گزارش می‌کرد: «من امکان کارکردن در محل کاری که یک خانم حضور داشته باشد، ندارم.» ایشان آقا بود و می‌گفت که اگر در محیطی باشد که حتی یک خانم حضور داشته باشد، تمام مدت ذهنش درگیر این است که چطور می‌تواند با این آدم ارتباط برقرار کند. برای همین سعی می‌کند در محیط‌هایی کار کند که کاملاً مردانه باشند و هیچ خانمی حضور نداشته باشد؛ چون کنترل‌کردن برایش کار دشواری است و نمی‌تواند این افکار را کنار بگذارد.

شیوع بیش‌فعالی یا اعتیاد جنسی در جامعۀ بالغ آمریکا، طبق گزارشی که کاریلا در سال ۲۰۱۴ داده، ۳تا۶ درصد افراد بالغ جامعه را در بر می‌گیرد که نسبت مردان ۳تا۵ برابر بیشتر از خانم‌هاست. دکتر کارنز در سال ۱۹۹۱ در مقاله‌اش نشانه‌های بالینی این اعتیاد را هم گزارش می‌کند.

کارنز اولین نشانه را رفتار جنسی خارج از کنترل فرد می‌داند. برای مثال یک کیس آقا داشتم که متأهل بود و روزی دو تا سه بار خودارضایی می‌کرد. یعنی نمی‌توانست این رفتار خود را کنترل کند و انجام ندهد. او گزارش می‌کرد: «خودم هم از این موضوع ناراحت هستم، اما در کنار رابطه‌هایی که با همسرم دارم، به‌صورت روزانه با استفاده از فیلم‌های پورنوگرافی حداقل دو یا سه بار خودارضایی انجام می‌دهم.»

نشانۀ دومی که کارنز از آن یاد می‌کند، اصرار پیوسته در انجام رفتارهای پرخطر جنسی است. برای مثال، آقایی گزارش می‌کرد: «من یک بار دختر‌خانمی را در میرداماد سوار کرده بودم. ایشان فاحشه بود و من فراموش کرده بودم کاندوم همراه خودم داشته باشم و نتوانستم تهیه بکنم؛ اما با اینکه کاملاً به ریسک این کار آگاه بودم، نتوانستم جلوی خودم را بگیرم و یک رابطۀ جنسی محافظت‌نشده با یک فاحشه داشتم.»

نشانۀ سوم که کارنز به آن اشاره می‌کند، استفاده از رفتار جنسی به‌عنوان نوعی استراتژی مقابله‌ای اولیه است. این یعنی چه؟ یعنی زمانی فرد در فشار، ناراحتی و استرس قرار می‌گیرد و برای اینکه پاداشی به خود بدهد تا از زیر این فشار رها شود، به دنبال رابطۀ جنسی یا لذت جنسی می‌گردد. برای مثال، فرد متأهلی در بین کیس‌های من بود که کار بسیار پرتنشی داشت و دقیقاً این رفتار را انجام می‌داد. تا جایی که خانم او ابراز ناراحتی کرده بود. همسر او حس می‌کرد که انگار بیشتر از آنکه معاشقه و محبت در رابطه باشد، به‌صورت خودخواهانه و برای فرار از آن فشارها انجام می‌شود.

نشانۀ چهارمی که کارنز مطرح می‌کند، تغییرات شدید خلق و خوی مرتبط با فعالیت جنسی است. فردی را داشتم که تعدد رفتارهای جنسی داشت. تا جایی که حتی در زمان پریود پارتنرش، با ارتباط جنسی برقرار می‌کرد و این سطح از ولع را تجربه می‌کرد و به یک‌باره تمام این خلق‌و‌خو کنار گذاشته می‌شد، احساس شدید ناراحتی می‌کرد و ناگهان برای مدتی طولانی هیچ‌گونه رابطۀ جنسی یا حتی نزدیک‌شدن به شریکش را هم تجربه نمی‌کرد.

نشانۀ پنجم، صرف زمان زیاد برای به‌دست‌آوردن رابطۀ جنسی است. برای نمونه فردی را داشتم که گزارش می‌کرد: «من به تئاتری در تئاترشهر رفته بودم و با یک نفر آشنا شدم. البته خیلی مختصر بود، اما احساس می‌کردم این آدم کسی است که می‌توانم به او نزدیک بشوم و رابطۀ جنسی برقرار کنم.» اما خب به‌خاطر شرایطی که به وجود آمده بود، فراموش کرده بود شماره تماس ایشان را بگیرد و تقریباً آن یک‌ هفته‌ای که برای درمان به کلینیک مراجعه می‌کرد، تمام بعد‌از‌ظهرها را به تئاترشهر می‌رفت و در پارک دانشجو می‌گشت تا شاید یک بار دیگر بتواند او را ببیند. خب این کار باعث می‌شد ساعت‌ها زمان خود را در پارک تلف کند تا شاید بتواند یک بار دیگر آن آدم را ببیند و این بار یک قدم جلوتر برود.

نشانۀ ششم، صرف هزینه برای تجارب جنسی بود. برای مثال، کیسی داشتم که گزارش می‌کرد هر بار برای اینکه تجربۀ بهتری از رابطۀ جنسی با شریک جنسی‌‌اش داشته باشد، برای او کادو می‌خرید و کم‌کم طرف مقابل این را موضوع متوجه شده بود و به‌عمد شاید بشود گفت خودش را لوس می‌کرد یا عقب می‌کشید تا او مجبور شود برایش کادوی بهتری بخرد و در قبال این کادو با او رابطۀ جنسی برقرار کند. این رفتار کم‌کم به یک عادت تبدیل شده بود. انگار او به‌صورت غیرمستقیم پرداخت انجام می‌داد و کادو می‌خرید و طرف مقابل هم حاضر می‌شد در رابطۀ جنسی مشارکت کند. نشانۀ هفتمی که کارنز به آن اشاره می‌کند، عواقب اجتماعی، فیزیکی و روانشناختی شدیدی است که فرد ممکن است دچار آن بشود. فردی که دارای اعتیاد جنسی است، ممکن است به‌خاطر رفتارهای پرخطری که انجام می‌دهد، عواقب حقوقی پیدا کند، به کسی آسیب برساند، از او شکایت بشود یا اینکه نه، دچار بیماری‌های مقاربتی، روانشناختی یا افسردگی شود.

چند نمونه از کیس‌های من بودند که زمان تعریف از رابطه‌های جنسی‌شان و اینکه چه چیزهایی برایشان اولویت دارد، مرتباً به بحث تمیز و مرتب بودن فرد شریک جنسی اشاره می‌کردند. همین موضوع باعث شد از آزمودنی‌ها آزمون سنجش میزان وسواس فکری اجباری یا همان OCD را بگیرم. درنتیجه متوجه شدم که بله، بین بیش‌فعالی جنسی و وسواس فکری هم‌بستگی وجود دارد. برای همین ممکن است افرادی که دچار این اختلالات می‌شوند، ناخواسته با بقیۀ اختلالات روانشناختی هم درگیر بشوند. البته این تحلیل بعد از پایان درمان انجام شد.

بعد از اینکه مطالعاتم در این حوزه تکمیل شد و دید من مقداری وسیع‌تر گشت، تصمیم گرفتم اول ابزاری پیدا کنم که بتوانم تشخیص بدهم آیا یک آدم واقعاً بیش‌فعال جنسی هست یا نه؟ اصطلاحاً به آن می‌گویند ابزار غربالگری. در جستجوهایم متوجه شدم برای تشخیص بیش‌فعالی جنسی، هیچ ابزار اعتباریابی‌شده‌ای به زبان فارسی وجود ندارد. یکی از ابزارهای شناخته‌شدۀ تشخیص بیش‌فعالی جنسی SAST (sex addiction screening test) است. این ابزار به خیلی از زبان‌ها ترجمه شده و برای اینکه بفهمند آدم‌ها آستانۀ بیش‌فعالی جنسی را رد کرده‌اند یا خیر، استفاده می‌شود. دانشگاهی که مسئولیت مقالۀ اصلی این ابزار را داشت پیدا کردیم. به آن‌ها ایمیل زدیم و اجازه گرفتیم که این پرسش‌نامه را به زبان فارسی برگردانیم. آن‌ها هم خیلی استقبال کردند و یک اجازه‌نامۀ کتبی به دکتر ابهریان دادند. به‌‌علاوه خواهش کردند که هر موقع برگردان فارسی آمده شد، برای آن‌ها هم ارسال کنیم. کار ما وقتی شروع شد که اجازه را گرفتیم. حالا یک پرسش‌نامۀ انگلیسی داشتیم که باید آن را با در‌نظرگرفتن استانداردهای زبان فارسی تبدیل می‌کردیم؛ چون بعضی اصطلاحات و تعابیر در پرسش‌نامۀ اصلی وجود داشت که اصلاً در جامعۀ ما معنا پیدا نمی‌کرد و در مقابل، فعل‌هایی مثل صیغه‌کردن در فرهنگ و کشور ما وجود داشت که هیچ توضیح و تفسیری برای آن در نمونۀ انگلیسی وجود نداشت. ما این پرسش‌نامه را بومی و اعتباریابی کردیم و بعد از اینکه کار نهایی شد، به‌عنوان ابزار غربالگری استفاده کردیم.

اجازه بدهید توضیحی هم دربارۀ خود پرسش‌نامه بدهم. این پرسش‌نامه ۴۵ سؤال بله یا خیر دارد. هر جواب بله یک امتیاز دارد و اگر امتیاز فرد ۶ یا بزرگ‌تر از ۶ بشود، مشکوک به بیش‌فعالی جنسی است. به‌هیچ‌وجه نمی‌شود این ابزار را به‌تنهایی معیار قرار داد؛ یعنی اگر امتیاز کسی ۶ یا بیشتر از ۶ شد، باید پیش متخصص برود و دکتر براساس تشخیص بالینی بگوید آیا او بیش‌فعال جنسی هست یا خیر. از افرادی که این پرسش‌نامه را پر می‌کردند و معلوم می‌شد آستانۀ بیش‌فعالی جنسی را رد کرده‌اند خواسته می‌شد که در صورت تمایل به دریافت رایگان خدمات درمانی، شمارۀ خود را به اشتراک بگذارند. افرادی بودند که شمارۀ خود را به اشتراک گذاشتند و بعد از تمام‌شدن جمع‌آوری دیتا، برای اعتباریابی پرسش‌نامه با آن‌ها تماس گرفتیم. طبیعتاً با خانم‌ها، عطیه تماس می‌گرفت تا نگرانی کمتر باشد و با آقایان خودم تماس گرفتم. واکنش خانم‌ها خیلی جالب بود. با اینکه خودشان داوطلبانه شماره گذاشته بودند، بسیار نگران می‌شدند و اکثرشان پرکردن پرسش‌نامه را انکار می‌کردند. بعضی هم می‌گفتند که اشتباهی دستشان خورده یا اینکه بچه‌شان فرستاده. در هر صورت اصلاً حاضر به حضور و مشارکت در این تحقیق نمی‌شدند. شاید به این خاطر بود که بار روانی بیش‌فعالی برای خانم‌ها بیشتر است. درنهایت خانم‌های خیلی کمتری نسبت به آقایان حاضر به مشارکت و دریافت درمان شدند.

بعد از آن با آقایان تماس گرفتم. تجربۀ جالبی بود. فرض کنید آستانه ۶ بود. با کسی که امتیازش ۲۲ شده بود، یعنی تقریباً ۴ برابر آستانۀ بیش‌فعالی جنسی، تماس گرفتم و گفتم که شرایط این‌طور است. شما می‌خواهید درمان را دریافت کنید؟» گفت: «نه، من مشکل بیش‌فعالی ندارم و سردمزاجم.» در ادامه هم گفت: «شاید شما اشتباه متوجه شده‌اید یا اشتباه تماس گرفته‌اید.» گفتم: «چطور؟» گفت: «من روزی بیشتر از سه‌چهار بار نمی‌توانم سکس داشته باشم و من فکر کردم شما می‌خواهید مشکل سردمزاجی من را حل کنید.» گفتم: «نه، مثل اینکه تعاریف ما با هم خیلی متفاوت است» و تشکر کردم و گوشی را قطع کردم. با یک نفر دیگر تماس گرفتم. خیلی حساس بود که آیا این روش درمان ممکن است به او آسیب بزند یا خیر. من یک سری توضیحات را دادم و در آخر گفت: «اگر درمان با اتصال دستگاه به اندام‌های حساس باشد، حاضر به مشارکت نیستم.» به او گفتم: « قرار است روی سر شما گذاشته شود.» گفت: «چی روی سرش؟» گفتم: «نه، روی پیشانی‌تان. الان شما نگران چه هستید؟» گفت: «من فکر کردم شما قرار است روی آلت تناسلی دستگاه بگذارید و منظور من از نقطۀ حساس این بود.» گفتم: «نه، روی پیشانی‌تان، با این قضیه مشکلی ندارید؟ اینکه روی مغزتان گذاشته شود؟» گفت: «نه، اگر روی پیشانی است، اشکالی ندارد.»

درنهایت موفق شدیم آقایان بیشتری را برای شرکت در این آزمایش مجاب کنیم. خیلی‌ از آن‌ها هم واقعاً نگران بودند. انگار منتظر بودند ازطرف کلینیک با آن‌ها تماس بگیریم. به محض اینکه تماس می‌گرفتیم ابراز ناراحتی می‌کردند که این موضوع چقدر اذیتشان می‌کند و خیلی خوشحال بودند که این فرصت را پیدا کردند تا بتوانند خود را درمان کنند.

درنهایت بیش از ۵۰ نفر درمان در کلینیک را شروع کردند، اما خب طبیعتاً همۀ افراد تا انتها نیامدند. بعضی‌ها به‌خاطر مشکلات مختلفی که داشتند درمان را نیمه‌تمام گذاشتند. درنهایت ۳۶ نفر تا انتهای درمان حضور داشتند. حالا می‌خواهم کمی هم درمورد روش درمانی‌مان توضیح بدهم. روش درمانی ما، استفاده از دستگاه tDCS بود. درواقع تحریک الکتریکی مستقیم فراجمجمه‌ای. این کار یعنی چه؟ مغز ما انسان‌ها با جریان الکتریکی‌ای که بین سلول‌های عصبی مغزی‌مان وجود دارد، با همدیگه در ارتباط هستن. ممکن است یک ناحیه از مغز افرادی که اختلال دارند، فعالیت کمتر یا بیشتری داشته باشد.

کاری که دستگاه tDCS می‌کند دقیقاً مشابه دستگاه‌هایی است که در فیزیوتراپی وجود دارد. دو تا پد وجود دارد: یکی آنده و دیگری کاتده؛ از یکی جریان بیرون می‌آید و از یکی جریان جذب می‌شود. البته جریانی بسیار بسیار خفیف است و پروتکل‌ها معمولاً به این صورت است که ۲۰ دقیقه جریان مداوم به سر متصل است و ۵ روز متوالی تکرار می‌شود. امیدوار هستیم که بعد از عبور این جریان‌ها، آن ناحیه از مغز که فعالیت کمتری دارد به حالت طبیعی برگردد و فرد علائم بالینی را کمتر بروز دهد. کیس‌های مختلفی به کلینیک مغز و شناخت مراجعه می‌کردند. در این بین، باید شرح حال افراد را هم می‌گرفتم. مشکلاتی که به وجود آمده و علائمی که بابت آن نگران بودند یا اذیت می‌شدند، گزارش می‌کردند. پنج مورد کلی وجود داشت که کیس‌ها به آن‌ها اشاره می‌کردند. مشکلاتی که در دوران زندگی‌شان با آن‌ها سر‌و‌کله زده بودند و شاید مسبب این اتفاق بیش‌فعالی جنسی، همان‌ها باشد. این پنج مورد چه بودند؟ یکی از آن‌ها که تقریباً اکثر کیس‌ها گزارش می‌کردند این بود که در زمان کودکی‌ فشار درسی یا مذهبی روی آن‌ها از سمت والدین زیاد بوده. انگار فشار زیاد درسی باعث شده بود فرصت پرداختن به بقیۀ مسائل را پیدا نکنند و حالا یک‌باره در سنین بالاتر با آن روبه‌رو شده بودند و این باعث خروج آن میل از حالت طبیعی شده بود. یا در مباحث مذهبی ممکن بود آن‌قدر شرایط ایزوله شده باشد که طرف نتوانسته باشد ارتباط برقرار کند. درنتیجه آن هیجان وقتی در سن‌های بالاتر به وجود آمده، از کنترل خارج شده. یکی از موارد دیگری که به آن اشاره می‌کردند این بود که همۀ این افراد، البته آن زمانی که کودک بودند، خیلی به قضیه آگاه نبودند؛ حتی قبل از سنین مدرسه. یعنی در سن ۴تا۶ سالگی تجربۀ رابطۀ نیمه‌کامل و کامل جنسی را با هم‌جنس‌های خودشان داشتند. کیسی داشتم که به گزارش خودش تقریباً از ۴تا۶ سالگی، هر روز یک تجربۀ جنسی با همسایه‌شان داشته که او هم یک پسر‌بچه‌ بوده. او می‌گفت: «همان زمان‌ها حس می‌کردم چقدر او را دوست دارم و انگار وابستگی عاطفی هم به وجود آمده بود.» برای دو سال مداوم همچین چیزی را تجربه می‌کرده. از او پرسیدم: «آن زمان می‌دانستی دقیقاً چه کاری است؟» گفت: «نه، فقط انگار نوعی لذت و آرامش بود. انگار کسی هست که می‌توانیم با او یواشکی ارتباط داشته باشیم.» یکی از موارد دیگر که به آن اشاره می‌شد، بحث ناتوانی فیزیکی بود. برای مثال، یکی از کیس‌ها لکنت زبان داشت و موقع صحبت‌کردن یک مقدار زبانش می‌گرفت. می‌گفت:‌ «این موضوع همیشه و در تمام زندگی برای من چالش‌زا بود. همیشه فکر می‌کردم این یک مانع است که من نتوانم دیگران را به خودم جذب کنم و برای دیگران جذاب باشم.» برای اینکه به خودش ثابت کند که نه، این چیزی نیست که او را محدود کند، شروع کرده بود با هر تعداد آدمی که می‌تواند رابطه برقرار کند و این تعدد روابط باعث شده بود به بیش‌فعالی جنسی دچار شود. یکی از محدودیت‌هایی که کیس‌هایم گزارش می‌کردند، ناتوانی مالی بود. خیلی‌ها گزارش می‌کردند: «از زمانی که وارد دانشگاه شدیم، داستان شروع شد. آنجا بود که تفاوت‌های سطح طبقات اجتماعی و سطح درآمد خیلی خود را نشان می‌داد و ما احساس سرخوردگی می‌کردیم که مثلاً سطح درآمدمان پایین‌تر است و برای اثبات اینکه این سطح درآمد محدودیتی برای ما نیست، اقدام به برقراری رابطه‌های متعدد با افرادی که در دانشگاه بودند می‌کردیم تا بتوانیم تعداد آدم‌های بیشتری را درگیر خودمان کنیم و نشان بدهیم که نه، محدودیت مالی نمی‌تواند مانع ارتباط من با آدم‌های دیگر و جنس مخالفم بشود.» مورد پنجمی که کیس‌های من گزارش نکردند و خودم متوجه شدم، همان وسواس فکری بود که قبل‌تر اشاره کردم. موقعی که می‌آمدم این پدها را روی پیشانی‌شان نصب بکنم، باید آن‌ها را با سرم خیس می‌کردم تا این جریان برقرار شود. خب آن اوایل خیلی وارد نبودم و پدها را زیادی خیس می‌کردم. زمانی که آن‌ها را روی پیشانی‌شان می‌گذاشتم و چسب را می‌بستم، باعث می‌شد ناگهان چکه بکند. متوجه شدم زمانی که آب از این پدها روی لباس یا دستشان چکه می‌کند، به‌شدت احساس ناراحتی می‌کنند و گاهی از جایشان می‌پرند. این مسئله در کنار آن توصیفاتی که درمورد تمیزی و مرتب‌بودن شریک‌های جنسی‌شان گزارش می‌کردند باعث شد این جرقه برای من بخورد که نکند بیش‌فعالی جنسی، نوعی وسواس فکری باشد که فقط محتوای آن مسائل جنسی شده است.

کیس‌های مختلفی که به کلینیک مراجعه کردند، در سه دسته قرار گرفتند.

یک دسته گروه کنترل بودند که رویشان جریانی برقرار نمی‌شد. به این صورت که اول جریانی وصل می‌شد و این‌ها احساس می‌کردند دارد به آن‌ها جریانی وارد می‌شود و بعد از آن، جریان قطع می‌شد. در دو گروه دیگر، دو ناحیۀ مختلف مغزی‌شان را تحریک می‌کردم. یکی از گروه‌ها DLPFC راست و یکی از گروه‌ها DLPFC چپ بود. ناحیۀ DLPFC تقریباً یک وجب بالاتر از ابروی شما می‌شود. درنهایت نتیجه این شد که در ناحیۀ DLPFC راست کاهش ۷۱درصدی ازنظر آماری معنادار نشد؛ چون تعداد کیس‌هایمان کم بود. افراد کمی حاضر به مشارکت شدند و احتمالاً اگر بتوانیم تعداد کیس‌ها را بالاتر ببریم، می‌توانیم امیدوار باشیم که از لحاظ آماری هم این کاهش و درمان معنادار بشود.

در کنار این نتایج، یک سری یافته‌های جانبی هم به دست آمد که فکر می‌کنم جالب است به آن‌ها اشاره کنم. یکی از یافته‌های جانبی این بود که امتیاز خانم‌هایی که بیش‌فعال جنسی بودند، از آقایانی که بیش‌فعال جنسی بودند به‌صورت معناداری بالاتر بود. همین مسئله دربارۀ متأهل‌ها هم وجود داشت؛ یعنی امتیاز افراد متأهلی که اعتیاد جنسی داشتند، به‌صورت معناداری از افراد مجردی که بیش‌فعالی جنسی داشتند بالاتر بود.
پژوهشی که من انجام دادم سه محدودیت عمده داشت که با رفع آن می‌شود به دریافت نتایج قابل اتکاتر امیدوار بود. اول اینکه کیس‌هایی که من داشتم شریک جنسی ثابتی نداشتند. برای نمونه، یکی از کیس‌ها بود که تا وسط درمان آمد و دقیقاً روز آخر که می‌خواستم دیتا‌ها را از او بگیرم و خیلی برایم مهم بود، تماس گرفت و گفت: «آقای شفیع‌زاده، من نمی‌توانم بیایم.» گفتم: «چرا؟ چی شد؟» گفت: «همین الان برای شریک جنسی‌ام این امکان فراهم شده که برویم لواسان و من دارم می‌روم.» هرچه خواهش کردم دیگر نشد.

خب این یکی از معضلات بود؛ چون خیلی از آدم‌هایی که در دورۀ درمان بودند، نه به خاطر اینکه الان نیاز جنسی دارند، بلکه چون همان زمان موقعیتش پیش آمده بود، می‌رفتند و ارتباط جنسی برقرار می‌کردند. محدودیت دومی که وجود داشت، تداخل داروهایی بود که بعضی از کیس‌های من مصرف می‌کردند. مثلاً خیلی‌ها به‌خاطر بحث وسواس یا موارد دیگر داروی آسنترا مصرف می‌کردند که این دارو روی میل جنسی تأثیر می‌گذارد و ممکن است باعث کاهش میل جنسی بشود. یعنی ممکن است بیشتر از اینکه درمان با دستگاه tDCS تأثیر گذاشته باشد، آن داروها تأثیر گذاشته باشند و چنین مداخله‌ای وجود داشت. محدودیت سومی که روی نتایج خیلی تأثیر گذاشت این بود که خانم‌هایی که در این پژوهش مشارکت کردند، امتیاز خیلی بالایی نداشتند و خانم‌هایی که امتیاز بیش‌فعالی جنسی خیلی زیادی داشتند، حاضر به مشارکت در این پژوهش نشدند.

اما کنار تمام سختی‌هایی که این پژوهش داشت، از لحظۀ شروع تا انتهای درمان که دیتاهایم را جمع‌آوری کردم، اتفاق‌های خوب هم بود. بعضی‌ها واقعاً بهتر شده بودند، بعضی‌ها هم از آن فشار و وسواس فکری که دربارۀ برقراری ارتباط جنسی داشتند تا حدی خلاص شده بودند. حتی یادم می‌آید یکی از کیس‌هایم گفت: «تمام عمرم آرزو می‌کردم که مثل این یک هفته کمتر درگیر این افکار باشم.» خب این‌ها برای من خیلی انرژی‌بخش بود و حس خوبی به من داد. اما بیشترین چیزی که من را تحت‌تأثیر قرار داد، تفاوت این آدم‌ها با آدم‌هایی بود که حاضر نشدند بیایند. این‌ها پذیرفته بودند که این یک اختلال است. اینکه داشتن افکار و رفتار جنسی بیش از حد نشانۀ قدرت نیست. چون خیلی از آقایان که حاضر به مشارکت نمی‌شدند، بیش‌فعال جنسی بودن را با این عنوان نمی‌پذیرفتند و اتفاقاً آن را مرکز قدرت خود می‌دانستند. آن‌ها فکر می‌کردند اتفاقاً چون آدم‌های قوی‌ای هستند می‌توانند ارتباط جنسی زیادی برقرار کنند. فکر می‌کنم پذیرش این افراد خیلی الهام‌بخش بود.

محتوا تکمیلی:

⬅️ پرسشنامه غربالگری اعتیاد جنسی
🔔 برای دریافت پرسشنامه از لینک زیر استفاده کنید:
https://t.me/sinatapodcast

🏨 آدرس کلینیک مغز و شناخت:
تهران - خیابان ولیعصر - بالاتر از میدان ولیعصر - خیابان زرتشت شرقی - شماره ۳۳
شماره تماس کلینیک مغز و شناخت:
+982188802063
