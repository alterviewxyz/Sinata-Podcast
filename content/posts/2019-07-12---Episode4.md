---
number: '۴'
title: 'درکم کن'
description: 'دی ماه سال ۱۳۹۶ … ساعت ۶ بعد از ظهره، هوا تاریک شده و تا حدودی هم سرده … زهرا انتهای راهرو  طبقه سوم کلینیک مغز و شناخت نشسته و داره با گوشیش بازی میکنه … ساعت کاری تموم شده … تقریبا همه رفتن … همه جا ساکته … و زهرا منتظر تا اولین مراجعش برسه …'
date: '2019-07-12T00:30:00.121Z'
template: 'post'
draft: false
slug: '/episodes/4/'
category: 'Episodes'
season:
  - 'فصل ۱'
tags:
  - 'وسواس فکری اجباری'
  - 'کلینیک مغز و شناخت'
mp3: 'https://anchor.fm/s/af66c88/podcast/play/3845921/https%3A%2F%2Fd3ctxlq1ktw2nl.cloudfront.net%2Fproduction%2F2019-6-12%2F18679882-48000-1-d1dfefd107c34.mp3'
castbox_embed: 'https://castbox.fm/app/castbox/player/id2148037'
castbox: 'https://castbox.fm/episode/%D9%82%D8%B3%D9%85%D8%AA-%DA%86%D9%87%D8%A7%D8%B1%3A-%D8%AF%D8%B1%DA%A9%D9%85-%DA%A9%D9%86-id2148037-id169886787'
google_podcast: 'https://podcasts.google.com/?feed=aHR0cHM6Ly9hbmNob3IuZm0vcy9hZjY2Yzg4L3BvZGNhc3QvcnNz&episode=ODZmYzU0NGEtYmJlOS01MjQ0LTkxODctMjdmMTFlMDU1ZTA4'
spotify: 'https://open.spotify.com/episode/5eRLxHa8wbJmeNnZygQNlb'
anchor: '/ep-e4jsb1/a-aioika'
cover: '04'
---

بازیگر:

- ساعت ۶ بعد‌از‌ظهر یکی از روز‌های دی ماه ۱۳۹۶ است. هوا تاریک شده و تا حدودی هم سرد است. زهرا انتهای راهروی طبقۀ سوم کلینیک مغز و شناخت نشسته و با گوشی خود بازی می‌کند. ساعت کاری تمام شده و تقریباً همه رفته‌اند. همه جا ساکت است و زهرا منتظر است تا اولین مراجع برسد. یک‌دفعه صدای جیغ و داد خیلی محوی از طبقه‌های پایین می‌آید و هرچه می‌گذرد صدا بلندتر می‌شود. زهرا دقیق‌تر گوش می‌کند و متوجه می‌شود که انگار صدای یک دختر است که به او اصرار می‌کنند بالا بیاید.

- زهرا می‌گوید: سعی کردم همۀ ترس و هیجانم را مخفی کنم، طوری که در چهره‌ام هیچ‌چیزی مشخص نباشد. همین‌طور خیره ماندم به در راهرو تا ببینم چه اتفاقی می‌افتد. چند لحظه بعد یک دخترِ به‌سهولت جوان، با هول یک نفر که بیرون راهرو بود پرت شد داخل و افتاد روی زمین. انگار کمی ترسیده و آرام شده بود. تا این لحظه هنوز متوجه حضور من نشده بود. تا یک قدم به سمتش رفتم من را دید و دوباره با تمام وجود شروع کرد به جیغ‌کشیدن.

میخکوب ایستادم سر جایم و بلافاصله یک خانم جاافتاده‌ای وارد شد که حدس زدم باید مادر دختر باید باشد. به من اشاره کرد کدام سمت باید ببرمش؟ من راهنمایی‌اش کردم. همین‌طور‌که سعی می‌کرد دخترش را آرام کند، او را به داخل اتاق برد، روی صندلی نشاند و در را بست و من تازه یادم افتاد دوباره نفس بکشم. کمی گذشت. رفتم داخل اتاق و دستگاه tDCS را که یکی از ابزارهای توان‌بخشی شناختی محسوب می‌شود به او وصل کردم. این دستگاه دو پد دارد که جریان الکتریکی خفیفی از آن‌ها رد می‌شود و من باید یکی از این پدها را روی پیشانی و یکی را بالاتر از ابروی سمت راستش می‌گذاشتم. این کار باعث می‌شد خیلی احساس ناامنی و ترس داشته باشد. سعی کردم خیلی زود دستگاه را وصل کنم و بیایم بیرون تا کمتر باعث ترسش بشوم. چند دقیقه که گذشت دیدم مادرش آمد پیشم.

- «حال دخترتان خوب است؟»

- «آره اوکی هست، ما دیگر عادت کردیم.»

- «مشکلش چی هست؟»

- «والا تقریباً چند سال پیش بود که خیلی حساس شده بود به حرف‌های بقیه. همیشه فکر می‌کرد همه پشت سرش حرف می‌زنند. همه‌اش می‌نشست رفتار و حرف‌های بقیه را تحلیل می‌کرد و حرص می‌خورد. حالا خیلی از این‌ها هم واقعاً ربطی به او نداشت. اما وقتی بهش می‌گفتم تو زیادی حساسی و نباید این‌قدر گیر بدهی، می‌گفت که من حالی‌ام نیست و آن‌ها دارند پشت سر او حرف می‌زنند. خلاصه شدت این فکرها روز‌به‌روز بیشتر می‌شد تا اینکه این اواخر تقریباً تمام طول روز مشغول این فکرها بود و آخر سر یک اتفاقی افتاد که دیگر فهمیدیم خیلی شرایط بد شده. یک روز از سر کار آمد خانه و گفت که یکی از همکارانش می‌خواسته او را بکشد! خیلی نگران شدیم و پیگیری کردیم، دیدیم که نه اصلاً کسی کاری به او نداشته و خودش توهم زده. این اتفاق چند بار دیگر هم تکرار شد. یک دفعه هم دربارۀ یکی از همسایه‌هایمان بود. گفت که آن‌ها می‌خواهند او را بکشند. بعد از این مسائل هر کاری کردم حاضر نشد با هم برویم پیش دکتر. آخر سر تصمیم گرفتم خودم بروم دکتر. به دکتر گفتم برای دخترم چه پیش آمده. دکتر به من گفت که احتمالاً دخترم دچار وسواس فکری شده. کسی که این وسواس را داشته باشد ناخواسته آدم‌های جدیدی را می‌بیند و فکر می‌کند می‌خواهند او را بکشند و حتماً نیاز به درمان دارد.»

- زهرا می‌گوید: چه این کیس، چه تمام کیس‌هایی که بعداً آمدند، تقریباً همه‌شان یک ویژگی تکراری در داستان‌شان بود. اینکه اول یک سری علائم خفیف داشتند و خیلی جدی نگرفته‌اند و به‌مرور زمان این‌قدر این علائم پیشرفت کرده که دیگر زندگی روزمره‌شان را مختل کرده و کیفیت زندگی‌شان را به‌شدت پایین آورده.

راوی:

- وسواس فکری اجباری یا همان ocd را این‌طور تعریف می‌کنند: «افکار ناخواسته، فکرهای تکراری یا رفتارهای تکرارپذیری که فرد برای پاسخ به آن‌ها احساس اجبار می‌کند، به‌گونه‌ای‌که انگار نوعی بایدِ غیرقابل چشم‌پوشی برای انجام آن‌ها وجود دارد»؛ یعنی انگار یک سری فکرها سمت ما سرازیر می‌شود که نمی‌توانیم به آن‌ها فکر نکنیم یا اگر احتمالاً بتوانیم کنترلشان کنیم، حتماً باید کلی انرژی برای این کار صرف کنیم. این اتفاق هم فقط به افکارمان خلاصه نمی‌شود. ممکن است انجام یک عمل یا رفتار هم برایمان حس اجبار پیدا کند؛ مثلاً شستن بیش از حد دست‌ها یا قرینه‌کردن لوازمی که در اطرافمان می‌بینیم. طوری که اگر این کارها را انجام ندهیم، استرسمان بالا می‌رود و زمانی که آن کار را انجام می‌دهیم انگار راحت می‌شویم و تازه اعصابمان می‌آید سر جایش. باور نادرستی هم در ارتباط با این اختلال وجود دارد و آن این است که بعضی‌ها فکر می‌کنند وسواس فقط روی شست‌و‌شو و تمیزی و این چیزهاست و همین که می‌گویید: «فلانی وسواس دارد»، تصور می‌کنند طرف یک سطل و صابون دارد و مرتب این‌ور و آن‌ور را می‌سابد. نخیر، این تصویر اشتباه است. وسواس به تمیزی فقط نوعی از وسواس است. نمونه‌اش را هم در کیس اول زهرا دیدیم و الان هم می‌خواهیم با نوع دیگری از آن آشنا بشویم.

بازیگر:

- کیس اول کارش تمام می‌شود و می‌رود. زهرا دوباره در راهرو نشسته و این دفعه منتظر کیس دوم است. در باز می‌شود. خانم میان‌سالی با قد بلند وارد راهرو می‌شود، جلو می‌آید و سلام می‌کند. زهرا هم او را به سمت اتاق راهنمایی می‌کند. بعد بدون هیچ مشکلی دستگاه را وصل می‌کند و می‌آید بیرون.

زهرا می‌گوید: دستگاه وصل بود، من هم بیرون کارهای محاسباتی مربوط به پروژه‌ام را انجام می‌دادم. برای چک‌کردن یک سری از اندازه‌گیری‌ها مجبور بودم چند باری بروم داخل اتاق و متری را که روی میز جلوی کیسم بود بردارم، کارم را انجام بدهم و دوباره متر را برگردانم روی میز.

همه‌چیز عادی بود و من هیچ نشانۀ خاصی در ظاهر و رفتار این کیس نمی‌دیدم، تا اینکه بار سوم رفتم داخل اتاق، متر را برداشتم و آمدم بیرون. ناگهان متوجه چیزی شدم. من متر را بازشده و نامرتب روی میز رها کرده بودم، ولی متری که در دستم بود کاملاً مرتب و دقیق پیچیده شده بود! کمی فکر کردم و دیدم بله، دو دفعۀ قبل هم این اتفاق افتاده بود و من متوجه‌اش نشده بودم! تازه فهمیده بودم چه شده. کیس دوم من روی مرتب‌کردن وسواس داشت؛ اینکه هر چیزی سر جای خودش باشد و احتمالاً نامرتبی استرس او را به‌شدت بالا می‌برد. تازه فهمیده بودم که چقدر اذیتش کردم و عذاب وجدان گرفتم. برگشتم داخل اتاق و از او عذرخواهی کردم. گفتم که غیرعمدی این اتفاق افتاده و اگر او را اذیت کرده‌ام معذرت می‌خواهم. کیسم نگاهی کرد و لبخندی زد.

- «نه، مشکلی نیست حقیقت این است که چند سال قبل که تازه وسواسم شروع شده بود، البته آن موقع نمی‌دانستم که اسم این وسواس است، از مرتب‌کردن دائمی خانه لذت می‌بردم. کیف می‌کردم که همیشه همه‌چیز در خانه مرتب و سرجایش است. البته دروغ چرا، من همین الان هم وسواسم را دوست دارم و مشکلی با آن ندارم. خیلی‌وقت‌ها برایم لذت‌بخش هم هست؛ اما ظاهراً این حساسیت من بقیه را اذیت می‌کند و من فقط به‌خاطر آن‌ها آمدم که درمان بشوم.»

- «یعنی خودت هیچ مشکلی با این قضیه نداری؟»

- «راستش با خود وسواس نه، ولی وسواس باعث شده که خیلی وقت‌ها استرس بگیرم و یک جورهایی این استرس دارد برایم دائمی می‌شود. درواقع خود وسواس باعث نشد برای درمان بیایم؛ اما اختلال‌های دیگری که برایم ایجاد کرده، مثل همین اختلال استرس، مجبورم کرد بیایم و فکری به حالش بکنم.»

- زهرا می‌گوید: صحبتم با او تمام شد و آمدم بیرون اتاق منتظر نشستم تا زمان درمان تمام شود. تقریباً زمان درمان داشت تمام می‌شد که دیدم همسر کیسم آمد دنبال او؛ آقایی میانسال و خوش‌برخورد. آمد داخل و رفت در اتاق، کنار همسرش. سعی می‌کرد با لبخند و حرف‌هایی که می‌زند از خانمش کاملاً حمایت کند. کمی گذشت و من از اتاق بیرون آمدم و دیدم پشت سر من، همسر کیسم به بهانۀ تلفن‌زدن بیرون آمد. تا پایش رسید بیرون اتاق و مطمئن شد که دیگر همسرش نمی‌فهمد، آن چهرۀ خوشحال و حمایت‌گر ناگهان پر از نگرانی و استرس شد.

- «شانسی برای درمان او هست؟ واقعاً این روش‌ها جواب می‌دهد؟ من خیلی دوستش دارم. از اول هم دوستش داشتم؛ ولی این وسواس واقعا آزار‌دهنده شده و دوست دارم بشویم شبیه همان سال‌های اول زندگی‌مان.» کمی به او دلداری دادم و گفتم: «همین که این اختلال را پذیرفته، خودش بزرگ‌ترین گام محسوب می‌شود و حتماً با درمان مداوم می‌شود به نتایج خوبی رسید.»

راوی:

- به نظر من کیس دوم زهرا تصمیم سخت و بزرگی گرفته بود. اینکه بپذیری دیگران به‌خاطر یک سری از رفتارها و فکرهایت اذیت می‌شوند و بخواهی آن‌ها را اصلاح کنی، اصلاً کار ساده‌ای نیست. من واقعاً او را تحسین می‌کنم. فقط نکته‌ای به نظرم می‌رسد. اینکه شاید اگر زودتر اقدام کرده بود، وسواسش باعث به‌وجودآمدن اختلال استرس نمی‌شد. خب واقعیت این است که خیلی از اختلال‌های روانشناختی می‌توانند مسبب به‌وجودآمدن اختلال‌های دیگری بشوند و احتمالاً اگر همان اول جلوی اولی را بگیری خیلی راحت‌تر است تا وقتی چند اختلال بشوند و روی هم اثر بگذارند.

- دانشمندان هم عوامل ژنتیکی و هم عوامل محیطی را در به‌وجودآمدن وسواس دخیل می‌دانند. برای مثال، دانشمندی به نام «میر» در مقاله‌اش اشاره می‌کند که بین افکار وسواسی با اعتماد‌به‌نفس و ویژگی‌های شخصیتی افراد ارتباط وجود دارد. مثلاً افرادی که کمال‌گرا هستند و به‌صورت افراطی تلاش می‌کنند بی‌نقص باشند، احتمال دارد دچار این افکار وسواسی بشوند. یا در یک مورد دیگر اشاره می‌کنند که منشأ به‌وجودآمدن این افکار می‌تواند اعتقادات مذهبی باشد. بایدها و نبایدهایی که ممکن است حساسیت روی آن‌ها این افکار را خلق کند.

بازیگر:

- ساعت نزدیک ۹ شب شده. کیس سوم که آخرین کیس هم هست، خیلی تأخیر دارد. زهرا هم دیرش شده و کمی کلافه است. بالاخره در باز می‌شود و کیس سوم هم می‌آید داخل. یک آقای جوان، با قد متوسط که کاپشنی به تن دارد.

- زهرا می‌گوید: «از در که آمد تو سلام کرد و کاپشنش را درآورد. زیر کاپشن یک تیشرت پوشیده بود. بدون هیچ توضیحی فهمیدم مشکل او چیست! تقریباً دست‌هایش را تا بالای مچ این‌قدر شسته بود که تمامش قرمز بود و پوست‌های تکه‌تکه‌شده به دستش چسبیده بود. رفتم جلو و برگۀ رضایت‌نامه‌ای که به همه می‌دادم و با امضای آن اعلام می‌کردند داوطلبانه در این درمان شرکت کرده‌اند به او دادم. اما رفتارش با بقیه فرق داشت. خودکار من را نگرفت. خودکار خودش را درآورد و وقتی برگه را پر می‌کرد، طوری دستش را گرفته بود که دست با کاغذ برخورد نکند. تقریباً ته خودکاری که در دستش بود را گرفته بود و با دستخط خیلی بدی اطلاعاتش را نوشت.

راهنمایی‌اش کردم داخل اتاق درمان و دستگاه را وصل کردم. وقتی می‌خواستم بیایم بیرون صدایم کرد. - «ببخشید من با تأخیر آمدم. تقریباً هفته‌ای چند بار این اتفاق برای من می‌افتد. هر بار که به حمام می‌روم زمان از دستم در می‌رود؛ چون باید قبل و بعد از حمام‌کردن کل سرویس و حمام را بشورم! یعنی یک بار قبل از دوش‌گرفتن کل حمام را می‌شورم و یک بار بعد از دوش‌گرفتن کل حمام را می‌شورم و بعد می‌آیم بیرون.» زهرا می‌گوید من می‌دانستم که زمان حمام‌رفتن یکی از مهم‌ترین شاخص‌ها برای تشخیص وسواس به شست‌وشوست و معمولاً افرادی که وسواس دارند خیلی طولانی‌تر از بقیه در حمام هستند. برای همین از او پرسیدم که معمولاً هر بار حمام‌رفتن او چقدر طول می‌کشد و او گفت که حدود یک ساعت‌و‌نیم. کمی مکس کردم و گفتم: «اشکالی ندارد به هر حال پیش می‌آید.»

- «آخر من از اول این‌طور نبودم و کم‌کم این وسواس را پیدا کردم.»

- «اتفاق خاصی افتاد؟»

- «آره».

زهرا می‌گوید: برایم عجیب بود؛ چون معمولاً کیس‌ها یک دلیل خاص را گزارش نمی‌کنند و مجموعه‌ای از اتفاق‌ها در زمان‌های مختلف وسواسشان را به وجود آورده بود.

- «چه اتفاق خاصی؟»

- «از زمانی که به سن تکلیف رسیدم! از آن زمان بود که خیلی به نجس و پاکی حساس شدم. اینکه وقتی می‌خواهم نماز بخوانم لباسم پاک باشد، وقتی سرویس بهداشتی می‌روم لباسم نجس نشود و مواردی از این جنس.»

زهرا می‌گوید: خیلی برایم جالب بود که به این شناخت از وسواس خود رسیده بود و احتمالاً افرادی که اختلال خودشان را می‌شناسند و می‌پذیرند، خیلی راحت‌تر راه درمان را طی می‌کنند.

- درمان کیس سوم هم تمام شد و من سعی می‌کردم ذهنم را آرام کنم تا بتوانم این مسیر چند‌هفته‌ای درمان با کیس‌های مختلف را طی کنم.

راوی:

- سازمان بهداشت جهانی وسواس فکری را یکی از ده مورد مؤثر در کاهش کیفیت زندگی اعلام کرده است. لازم است بدانید که تقریباً ۲تا۳ درصد افراد جامعۀ آمریکا به نوعی از وسواس فکری دچار هستند و ۳۰تا۵۰ درصد این افراد، علائم اولیۀ وسواس را در سنین کودکی و نوجوانی نشان داده‌اند. پس لازم است که اگر در این سنین در خودمان یا اطرافیانمان چنین علائمی را دیدیم، آن‌ها را جدی بگیریم تا تبعات کمتری برایمان داشته باشد.

- نکتۀ دیگری که باید به آن توجه کنیم این است که هر چیزی را هم با وسواس اشتباه نگیریم. مثل یکی دیگر از کیس‌های زهرا که خودش را به‌عنوان فرد وسواسی به کلینیک معرفی کرده و تنها موردی که وجود داشته این بوده که فرد می‌گفته: «من وسواس تمیزی دارم. جوری که هر شب باید مسواک بزنم و اگر مسواک نزنم خوابم نمی‌برد.» هیچ علامت دیگری را هم گزارش نکرده. البته کار درستی کرده که به کلینیک آمده و این شک را پیش یک آدم متخصص آورده تا خیالش راحت بشود؛ اما باید حواسمان باشد از این برچسب‌ها چه برای خودمان چه برای دیگران به‌سادگی استفاده نکنیم.

- زهرا این پروژه را با جمع‌آوری داده‌های ۲۴ کیس تمام کرد. دو ناحیۀ مختلف مغز را تحریک کرد و خوشبختانه در یکی از ناحیه‌ها کاهش معناداری در علائم وسواس فکری ثبت شد. جا دارد این را هم بگویم که زهرا برای سنجش میزان وسواس فکری افراد و تغییرات آن‌ها از زمان شروع درمان تا بعد از درمان، از پرسش‌نامۀ اعتباریابی‌شدۀ «یل براوون» استفاده کرد. این پرسش‌نامه هم در محتواهای تکمیلی در اختیار کسانی که دوست دارند آن را امتحان کنند، قرار می‌گیرد.

وقتی به‌صورت کلی به داستان پایان‌نامۀ زهرا دربارۀ وسواس فکری نگاه می‌کنم، چهار مورد به نظرم خیلی برجسته می‌آید:

- اول اینکه وقتی رفتاری غیرعادی در کسی می‌بینیم، همین‌طوری هر چیزی دلمان می‌خواهد به طرف نگوییم. کمی در انتخاب کلمات و لحنمان دقت کنیم؛ چون این حرف‌های سنجیده‌نشده به‌جای اینکه کمک‌کننده باشد، ممکن است گاردی را هم در طرف مقابل ایجاد کند که بیشتر از اینکه به دنبال درمان بیفتد، کاملاً برعکس عمل کند و بخواهد بیشتر از قبل آن رفتار را تکرار کند.

- مورد دوم اینکه اگر رفتار یا افکارمان، خودمان یا اطرافیانمان را اذیت می‌کند، نگوییم: «همین است که هست، من این‌جوری‌ هستم. شخصیتم همین است.» بله، درست است، یک چیزهایی واقعاً تفاوت‌های شخصیتی است؛ ولی یک چیزهایی هم اختلال روانشناختی است و بهتر است هر تشخیصی دربارۀ رفتارهای عادی و غیرعادی را به دست متخصص بسپاریم. چه به‌عنوان کسی که می‌خواهد دربارۀ بقیه قضاوت کند و چه به‌عنوان کسی که مورد قضاوت قرار می‌گیرد. اگر چیزی غیرعادی دیدیم، بگذاریم فقط متخصص درباره‌اش نظر بدهد.

- مورد سوم اینکه واقعاً خیلی از این اختلال‌ها قابل درمان است. اصلاً چیز خاصی هم نیست. به محض اینکه علائم غیرعادی در خودتان یا بقیه دیدید، به پزشک مراجعه کنید. او شما را راهنمایی می‌کند. البته لازمۀ رسیدن به این آگاهی این است که خودتان از قبل دانشتان را دربارۀ انواع علائم اختلالات روانشناختی بالا ببرید تا مثلاً وقتی یک نفر زیادی بدبین است، الکی نگویید این آدم غیرتی است یا چیزی شبیه این قضاوت‌ها؛ بلکه ممکن است اختلال پارانوئید داشته باشد. برای اینکه دانشتان بالا برود نیز از منابع معتبر استفاده کنید که کم هم نیستند. برای مثال، کتابی که ما به‌عنوان واحد درسی استفاده می‌کردیم کتاب DSM است که انجمن روانشناسی آمریکا منتشر می‌کند و فهرست تمام اختلالات را داخل آن دارد. خوبی کتاب فوق این است که در گذر زمان و با اکتشافات جدید علمی آن را به‌روز نگه می‌دارند تا همه بتوانند از آن استفاده کنند.

- مورد چهارم هم اینکه روش‌های درمانی برای هرکس متفاوت است. گاهی می‌شود با توانبخشی شناختی مشکل را کاملاً برطرف کرد. گاهی نیاز به دارو هست و گاهی هم به ترکیب این دو نیاز است. اما چیزی نیست که نشود در آن بهبود نسبی ایجاد کرد؛ پس واقعاً درمانش را جدی بگیریم؛ چون خیلی‌وقت‌ها ممکن است یک اختلال روانشناختی مثل وسواس، بدبینی یا خشم بیش از حد داشته باشیم و حاضر نباشیم آن را بپذیریم یا برای درمانش اقدام کنیم. اما وقتی مثلاً ما برای اختلال خشم‌ خود دارو مصرف نکنیم، ممکن است در آینده اطرافیان و خانواده‌مان مجبور شوند به‌خاطر اختلال استرس ناشی از زندگی در کنار ما دارو مصرف کنند!

برای ارتباط با حامی این قسمت از لینک زیر استفاده کنید:
https://t.me/contenttime

🏨 آدرس کلینیک مغز و شناخت:
تهران - خیابان ولیعصر - بالاتر از میدان ولیعصر - خیابان زرتشت شرقی - شماره ۳۳
شماره تماس کلینیک مغز و شناخت: 02188802063
